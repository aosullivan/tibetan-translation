["$ ]@#/_/dpal rje btsun rdo rje rnal 'byor ma'i gsang ba'i sgrub thabs kyi rnam par bshad pa zab mo rnam 'byed ces bya ba bzhugs so/_/

@#/_/bla ma dang dpal rdo rje rnal 'byor ma la phyag 'tshal lo/_/'dir bcom ldan 'das ma rdo rje rnal 'byor ma'i gsang ba'i sgrub thabs thun mong ma yin pa zhal gdams dang brgyud pa'i man ngag gis brgyan te cung zad bri bar 'dod na/_rje btsun dam pa rdo rje 'chang chen po'i rang bzhin du gcig pa rtsa rgyud kyi bla ma thams cad dang ye shes kyi rnal 'byor ma'i tshogs thams cad kyis bzod par mdzad de bka'as gnang zhing byin gyis rlob pa dang*/_las dang 'jig rten gyi mkha' 'gro ma rnams kyis snod min la sba zhing snod ldan la phan thogs par 'gyur ba'i phrin las mdzad du gsol lo/_/'di la gnyis/_yid ches pa'i khungs dgod pa dang*/_sgrub thabs dngos so/_/dang po ni/_de yang rgyal ba'i bstan pa thams cad ni mthar thug rdo rje'i theg pa'i tshul chen por ro gcig pa ste/_theg pa gcig ste theg pa gnyis pa med/_/theg pa gsum pa nam yang yod ma yin/_/zhes pa'i theg pa gcig po'ang mthar thug rdo rje'i theg pa bla med kho nar shing rta chen po rnams kyis bkral zhing*/_bde mchog rtsa rgyud las/_sangs rgyas rol pa bsam mi khyab/_/mdo sde bya ba spyod pa rnams/_/rnal 'byor gsang mtha'i dbye ba nyid/_/ces so/_/rnal 'byor bla med de nyid kyang gnas skabs su gdul bya'i dbang gis pha rgyud ma rgyud gnyis su gnas te/_dgyes rdor las/_skyes bu rnams ni gdul don du/_/rnal 'byor rgyud ni rab tu bstan/_/btsun mo rnams ni bsdu ba'i phyir/_/rnal 'byor ma yi rgyud rab bshad/_/ces so/_/ma rgyud kyang gur las/_mkha' 'gro bde dang rgya mtsho bde dang nam mkha' dang*/_/zhes sogs bcu gsum du yod pa las dkyil 'khor gyi gtso bo lta bu ni 'khor lo sdom pa'o/_/nges don du rgyud thams cad thabs shes gnyis med kyi rgyud yin par dus 'khor las bshad pa ltar dpal rang byung zhabs kyis ches gsal bar bzhed do/_/bod phal cher ni bla med la pha ma gnyis med gsum du phye ba'i dus 'khor kho na gnyis med du 'chad pa dang*/

bu dong chos kyi rgyal pos dgyes rdor zab pa'i gnyis med rgyud dang dus 'khor rgya che ba'i gnyis med kyi rgyud do ces rang stobs kyis 'chad par mdzad do/_/rje lo tsA ba chen pos ni pha ma'i rgyud gnyis ka'i yang snying lta bu 'khor lo sdom par bzhed de/_pha rgyud gsang ba 'dus pa thob/_/ma rgyud ma hA mA ya thob/_/snying po dgyes pa'i rdo rje thob/_/yang snying bde mchog 'khor lo thob/_/ces gsungs so/_/bde mchog yab yum so sor ma phye ba'i rgyud rtsa rgyud le'u nga gcig pa mngon brjod bla ma sdom 'byung nam mkha' dang mnyam pa mkha' 'gro rgya mtsho rnams dang phyogs mthun rdo rje mkha' 'gro snga phyi khrag 'thung mngon byung ra li badzra a ra li ri gi a ra li rnams dang*/_yum rkyang gi rgyud la phag mo zhal bzhi ma'i rgyud mngon par byang chub pa brtag pa brgyad pa dang phag mo mngon 'byung snga phyi dang rig pa 'dzin ma'i rdo rje rnal 'byor ma sgrub pa ces mai tr-i mkha' spyod ma'i rgyud chung ngu zhig dang phyogs mthun rnal 'byor ma kun spyod dang rnam 'byor ma bzhi kha sbyor gyi rgyud brtag pa bdun pa ste da lta bod yul na grags che bar bzhugs pa ni 'di tsam zhig ste/_gzhan du na bde mchog mngon par brjod pa 'bum pa chen po dang nam mkha' dang mnyam pa 'bum pa dang nam mkha' rgya mtsho la sogs pa'i rgya mtsho lnga dang*/_yum gyi rgyud rgyas pa rnams ni mkha' 'gro ma'i phyag nas rgya bod du ma phebs la/_de dag gi man ngag zur du bkol ba phag mo gzhung drug dang mkha' spyod ma'i rigs mang po dang*/_rim lnga sbyor drug sogs ches mang po grub pa'i slob dpon sa ra ha dang*/_klu sgrub dang*/_lU yi pa dang*/_dzA lan+d+ha ra ba dang*/_nag po zhabs dang*/_te lo nA ro dang*/_sha war sogs mang pos spyan drangs te rgya bod du ches dar bar gyur la/_lam de dag la brten nas dngos grub thob pa'ang nyi zer gyi rdul tsam byung ba yin no/_/bod kyi mkhas pa du mas da lta bod yul na yod pa'i rgyud kyi dum bu 'di rnams su ma mthong ba tsam dang rang gi 'dod pa dang ma mthun pa tsam kho nas rgyud sde kun las ma bshad do ces 'gog par snang mod/

mkhas pa'i rnam 'gyur ni ma yin te/_rdo rje mkha' 'gro las/_bstan bcos rnams ni rnyed sla ste/_/de yi sbyor ba rnyed par dka'/_/zhes dang*/_mkha' 'gro rgya mtsho las/_grub mtha' man ngag spyod yul te/_/mkhas pa rnams kyi'ang spyod yul min/_/grub mtha' mngon sum las shes bya/_/man ngag yang ni rjes dpag las/_/shes bya bla ma'i zhal las kun/_/de mkhas sangs rgyas spyod yul lo/_/byis pa'i rigs kyi rnam shes kyi/_/mngon nga rgyal can spyod yul min/_/zhes yang dag pa'i lta ba grub pa'i mtha' mngon sum gyis rtogs par byas nas mngon sum gyis ji ltar mthong ba'i rjes su dpag pas man ngag sbas don rnams shes la/_de gnyis ka'ang grub pa'i bla ma dam pa'i zhal las rtogs dgos par bshad kyi/_rtog ge'i shes pas khengs pa'i mngon pa'i nga rgyal can gyis rgyud dang man ngag gi yi ge tsam bklags pa dang tshogs bshad tsam las sbas don dang dngos grub rnyed par ni rdo rje'i theg par bshad pa ma mthong la/_deng sang bod na bzhugs pa'i rgyud sde kha cig 'dir ma mthong ba tsam las rgyud sde kun las bshad pa med ces sgrog na ni/_ma mthong phyir na med pa min/_/zhes pa'ang ma grub par 'gyur ro/_/mdor na man ngag dang bral ba'i rgyud las grub pa rnyed pa ni ma yin la/_man ngag snying por bkol ba nyams su blangs pas rgyud la ma bsten par grub pa thob pa ni bgrang las 'das pa yin no/_/des na mkhas sam blun yang rung ste ma dad kyang sangs rgyas kyi chos bsam gyis mi khyab pa'i phyir smod par mi bya ste/_mtshams med pa lnga las kyang dam pa'i chos spangs pa lci bar gsungs cing rang gzhan gyi grub mtha' la smad pa'i rtsa ltung gis 'jigs pa'i phyir dang*/_bde mchog rtsa rgyud las/_zab mo'i chos ni ston pa la/_/gal te mos par ma gyur kyang*/_/smod pa dag tu mi bya ste/_/chos nyid bsam mi khyab dran bya/_/gang 'dir bdag gi yul ma yin/_/bdag gis chos nyid mi shes yin/_/rdzogs sangs rgyas dang de yi sras/_/bdag nyid chen po rnams kyis mkhyen/_/zhes bshad pa shes par bya'o/_/mdor na rdo rje rnal 'byor ma'i sgrub thabs rgya mtsho lta bu las snying po'i snying por gyur pa 'di ni spyir rnal 'byor gyi dbang phyug te lo zhabs kyis mkha' 'gro'i srog snying mtha' dag nub phyogs o rgyan nas blangs te dpal nA ro zhabs la bum pa gcig nas gcig tu byo ba ltar bstsal nas b+ho Ta'i ma rig mun pa sol zhes rje mar pa snod ldan du lung bstan la/

rje nA ro zhabs nyid kyis kyang rdo rje rnal 'byor ma las mngon sum du gsan nas man ngag snyan rgyud dang zhal gzigs lhan cig pa'i gsang ba'i sgrub thabs 'di mdzad de rje mar pa lho brag pa chen po la skyed rdzogs zung 'brel du gnang zhing*/_nag po'i tshes bcu la dur khrod so sa'i gling du song dang mkha' 'gro ma lhan cig skyes mas rjes su 'dzin par 'gyur ro zhes gsungs nas rang gi rgyal tshab tu kha ba can 'dul bar mnga' gsol te/_bu seng ge khyung gi phrug gu bzhin/_/slob ma bas kyang yang slob bzang*/_/zhes lung bstan pa ltar/_so sa'i gling du dpal ldan lhan cig skyes ma dang dngos su mjal te dbang bzhi brda'i sgo nas bskur/_shel gyi gri gug gis thugs ka kha phye nas sngags kyi 'khor lo bstan/_skyed rdzogs bla mas gsungs pa ji lta ba nyid gnang nas rdo rje'i gdan du ston pa'i tshems mche ba ltos la bod du song zhig zhes lung bstan/_rdo rje'i gdan du tshems mche ba gzigs pas skyed rdzogs kyi man ngag bla ma dang mkha' 'gros ji ltar gsungs pa de nyid tA la'i lo ma la li khris sing+ga la'i yi ger bris pa brnyed de spyan drangs/_skyed rim bla ma dang mkha' 'gro'i gsung ji lta ba dro bo lung srang steng du zin bris su mdzad de mar pa'i zhal gdams bco lnga pa ces grags te/_dang po gsang sgrub dngos kyi zhal gdams/_sman/_zas/_gos/_skyabs su spyad pa ste lnga/_drug pa gdon la brtul zhugs bya ba/_bdun pa mkha' 'gro gnad nas bskul ba/_brgyad pa lam du rten 'brel sgrig pa/_dgu pa phyag rgya lam du bya ba/_bcu pa dam tshig_bcu gcig pa nyams pa gso ba/_bcu gnyis pa slob ma rjes 'dzin/_bcu gsum pa dus bzang gi mchod pa/_bcu bzhi pa dbang du bya ba/_bco lnga pa bgegs bsal ba'i zhal gdams rnams yin no/_/snod ldan gyi slob ma'i gtso bo rje mi la mthu chen la skyed rim lhan cig skyes ma gzhung zhal gdams rgyas par gnang*/

rdzogs rim rlung sems gnyis med kyi gtso che ba rnams gnang nas gnad kha cig shog dril du byas pa phyag rgyas mnan te ma 'ongs pa na rtsa rlung gi gegs cig 'byung bas de'i tshe ltos/_de bar ma lta zhes phyag gis gtad/_mdor na/_bla mas ci gsung sgrub pa de/_/mi la rdo rje rgyal mtshan yin/_/gdams ngag sgrub pa de tsug lags/_/zhes pa ltar/_khyod la sbad dang gzhan la byin/_/gal te srang la gcal yod na/_/sum 'gyur bas kyang mi lhag ri/_/zhes dbu smyung mdzad de gdams ngag thams cad tshang sprugs su gnang nas/_gtsang sil ma la yi la rtse na/_/bstan ma bcu gnyis kyi gsu ma yong*/_/sang nyin 'gro ba'i lam bar la/_/dpa' bo mkha' 'gro'i skyel ma yod/_/ces lam gyi lung bstan dang*/_pha yul zhen pa'i mkhar zhing na/_/mi rtag sgyu ma'i slob dpon yod/_/a ne sring mo'i nye 'khor la/_/sgyu ma bshig pa'i gdams ngag yod/_/ces yul du phebs dus kyi lung bstan dang*/_yul mi rtsis chung rang yul der/_/'phral g.yeng ba med pa'i dge sbyor yod/_/zas dkor zas med pa'i rang zas la/_/bde ba lha yi pham phabs yod/_/ces thog mar 'khrungs yul du zhing rin gyis 'tsho ba gyis la sgoms cig pa dang*/_mi med lung pa'i brag phug na/_/'khor 'das rje ba'i tshong dus yod/_/mtshams dam po mi med khyi med na/_/rtags myur du mthong ba'i sgron me yod/_/grib dngas pa lha yi gzhal yas na/_/rang don chen 'grub pa'i ltad mo yod/_/ces de nas mi med kyi ri khrod gzhan du rtse gcig par sgom dgos pa dang*/_nad med zwa yi tshogs 'khor la/_/ma mkha' 'gro mnyes pa'i bdud rtsi yod/_/ces zwa'i dka' thub gyis cig pa dang*/_'phrul 'khor gnad kyi kha bsgyur la/_/'bras rin chen skye ba'i so nam yod/_/ces rlung sems gnyis med kyi 'phrul 'khor tsan thabs kyi rdeg tshog gis rtsa mdud 'grol ba dang*/

mi la ras pa'i snying rus la/_/sangs rgyas bstan pa'i srog shing yod/_/mar pa lo tsA'i bu brgyud la/_/gtam snyan mang po'i yong sgo yod/_/ces lung bstan zhing*/rgod de la bu gcig byung ba de/_/'gran gyi do med cig yong ba yin/_/bya bran gyis nam mkha' gang ba de/_/bka' rgyud kyi bstan pa dar ba yin/_/zhes rje sgam po pa rgyud 'dzin dang bcas pa lung bstan/_rgyal tshab tu dbugs 'byin mdzad/_'khrungs yul du byon nas lung bstan rnams rim bzhin ji lta bar thog tu bab ste 'phrul 'khor gyi kha bsgyur la brten nas grub pa thob ste skal ldan mtha' yas pa'i don mdzad/_sku tshe'i mthar byang chub sems dpa' zla 'od gzhon nu ting nge 'dzin gyi rgyal po 'dzin pa'i phyir dge slong 'tsho byed du gyur pa de rjes su bzung nas longs sprul dngos su mthong ba'i bar tshegs chung ngus khrid chos sku da gzod mthong bar 'gyur gyi de brtan nas sgam po bdar gyi ri bor tshogs pa skyongs cig ces lung bstan/_skyed rim lhan cig skyes ma yi dam du gnang*/_skyel thung gi sar khyod la'ang nyams len 'phel 'grib cig 'byung ba'i dus su 'di dgos pa yin zhes rdzogs rim rlung sems gnyis med gnang*/_rje sgam po pas kyang rlung sems gnyis med sku nyams su bstar bas ting nge 'dzin thams cad kyi rgyal po phyag rgya chen po'i rtogs pa nam mkha' dang mnyam pa 'khrungs te skal ldan gyi skyes bu gang+ga stong gi bye ma snyed smin grol du mdzad/_khyad par skyed rdzogs 'di gnyis bskal bzang gi sangs rgyas seng ge shAkya'i bstan pa la tshangs par spyod pa rje dus gsum mkhyen pa la gnang nas/_bu khyod sgrub pa khams kyi kam po gangs rar gyis/_'gro don dbus gtsang khams gsum khyab par 'byung ngo zhes lung bstan/_rje dus mkhyen gyis skyed rdzogs 'di gnyis la bsten nas mchog gi rtogs pa mthar phyin te sprul pa'i sku rgyun mi 'chad par byin gyis brlabs cing skal ldan mtha' yas pa smin grol du mdzad/

de nas ras chen bsod nams grags pa/_spom brag pa bsod nams rdo rje/_grub thob karma pak+shi/_gnyan ras dge 'dun 'bum/_rje rang byung rdo rje/_rgyal ba g.yung ston pa/_rje rol pa'i rdo rje/_dpal mkha' spyod dbang po'i bar du skal ldan la man ngag gi snying po snyan rgyud du bstan pas grub pa thob pa mang du byon yang gzhung zhal gdams sogs shin tu sba bar mdzad pas lha khrid la sogs pa'i mtshan du ma thogs cing deng sang gi lta bur mchog dman thams cad kyis spyod pa ni ma yin no/_/de'i tshe rgyal ba gar gyi dbang po gang 'dul gyi sprul pa'i sku 'dzin pa dpal mkha' spyod dbang pos bcom ldan 'das ma nyid las gang 'dul du rgya cher dpel zhig pa'i gnang ba thob nas slob ma'i tshogs bgrang las 'das pa la gsungs te/_de yang las dang po pa yun ring pos smin par bya dgos pa rnams la waM skyed ma'i sgrub thabs nyung ngur dril ba bstan nas phyi sgrub kyi ming du mdzad de grangs bsnyen 'bum phrag bzhis rgyud smin pa la 'god/_de nas gzhung zhal gdams kyi sgrub thabs dngos la nang sgrub kyi ming du mdzad de bstan nas zla drug dang 'bum phrag bcu drug gis mtshan ma rnyed pa la 'god/_slar yang zhal gnyis mar bsgyur te gsang sgrub kyi ming du mdzad nas/_hU~M gis mkha' 'gro gnad nas bskul/_/zhes bya ba'i las tshogs hrIHphaT la yang sbyar te zla ba drug dang 'bum phrag bcu drug gis drod thob par 'gyur la/_de nas yab kyi yig bdun 'bum phrag bzhi bzlas nas spyod pa la 'jug nus su smin par mdzad de lha khrid ces bya bar yongs su grags pa yin la/_dpal mkha' spyod pa'i gsung la rje de bzhin gshegs pa dang lha gzigs pa dang chos kyi ming can te so sos zin bris mdzad pas zin bris gsum zhes byung ngo*/_/baM skyed ma dang zhal gnyis ma skyed rdzogs 'di la med mi rung ma yin yang 'di'i phyi sgrub dang gsang sgrub tu bsdu bar mdzad pa ni gdul bya rim skyes pa rnams rim gyis bkri ba rgyal sras rnams kyi thabs mkhas pa'i sgo bla na med pa yin la/

de dag rang gzor mdzad pa'ang ma yin te rje dus mkhyen gyi bka' 'bum du baM skyed ma'i chos skor shin tu mang bar bzhugs cing cung zad mi gnyan pas rgya cher dpel ba'i phyir don gyis phyi sgrub tu gnas la/_zhal gnyis ma la 'di bas zab pa'i gsang bar sgrub rgyu ni cung zad kyang med mod kyang zhal gnyis ma'i skor la'ang deng gsang sgrub kyi mtshan du gsungs pa'i phyir ro/_/gzhan yang der hrIHskyed ma che ba sku gsung thugs kyi rgyud mdzad ma dang*/_gzhung zhal gdams 'di dang*/_zhal bzhi ma dang*/_snying 'phrog dmar mo dang*/_bka' sdod spyang zhon ma ste phag mo'i rigs bdun las/_rgyud mdzad ma/_gsang sgrub zhal gnyis/_gsang sgrub 'di dang 'di'i mngon rtogs rnams na ro'i rgya gzhung dang*/_zhal bzhi ma la in+d+ra bo d+hi bar pa'i rgya gzhung dang na ro'i rgya gzhung ste gnyis yod la/_de rnams kyi yig cha shin tu rgyas par bzhugs cing de phal cher rje mar pas spyan drangs pa yin la/_zhal gnyis ma ni dpal rga lo dang dngul chu bai ro pa la yang gsan/_zhal bzhi ma'i sgrub thabs zab pa ni in+d+ra bo d+hi bar pa la rje dus mkhyen gyis gsan pa yin no/_/yang mngon par shes pa lnga dang ldan pa'i skyes chen 'jam dbyangs chen po don grub 'od zer gyis 'di nyid kyi sgrub thabs log rtog kun sel zhes bya ba mdzad de mtshur lugs su grags so/_/dbang po rnon po'i dbang du mdzad nas gsang ba'i sgrub pa gzhung zhal gdams nas ji ltar bstan pa 'di nyid kho na la cig char du 'jug pa ni sngon gyi phyag bzhes rnying pa ste skabs 'dir ni sgrub thabs 'di nyid gsang sgrub tu mdzad kyi zhal gnyis ma ched du len par mi mdzad do/_/rje de bzhin gshegs pa nas sog dbon rigs pa'i ral gri dang sprul sku chos dpal ye shes/_de gnyis ka la rje mthong ba don ldan gyis gsan nas sgrub thabs nyi zla ltar grags pa 'di mdzad do/_/de nas byang sems dpal 'byor don grub/

rje chos grags rgya mtsho/_rje btsun phrin las zhabs kyi bka' drin las bdag gis lan du mar thob cing rje karma pa brgyad pa rgyal ba mi bskyod zhabs las khyad par du 'di'i bka' drin thob bo/_/yang rje bla mas gar dbang chos kyi grags pa la yang gsan zhing lha'i ming can dang chos kyi ming can gyi zin bris rnams ni dpal mkha' spyod pa nas 'khrul zhig bsod nams 'bum/_grags pa 'od zer/_slob dpon bla ma rgyal mtshan/_zhwa dmar cod pan 'dzin pa bzhi pa/_rje phrin las zhabs kyi bka' drin las thob bo/_/de ltar bdag gi rtsa rgyud kyi bla ma de thams cad kyang bcom ldan 'das ma'i sgo nas dngos grub brnyes pa sha stag ste de'i ngo mtshar ba'i gtam rnams ni rang rang gi rnam par thar pa las shes so/_/des na rje sa skya pas/_rdo rje phag mo'i byin rlabs ni/_/mar pa lho brag pa la med/_/ces dang*/_/phyi nas phag mo'i byin rlabs dang*/_/zhes chos log tu 'dren pa sogs ni tshangs pa chen po'i mdzad pa kho na ste kho bos bkag pa'i phyir zhes pa kho na rigs pa'i mthar thug yin no/_/yang de'i rjes 'brang kha cig na re/_skor ne ru pa bya ba log chos pa cig gis phag mo brda bzhi'i dbang bya ba'i rdzun dbang byas pa de dgag pa yin zer ba yang cha med par smra ba la rings pa yin te/_skor ne ru pa chen po ni mnga' bdag mai tr-i pa'i dngos slob lo tsA ba chen po cig yin la/_rje mai tr-i pa las mtshan brjod dang rnyog med dang rtsa rgyud rab tu mi gnas pa dang bshad rgyud bsam gyis mi khyab pa dang gsang ba gnyis su med pa'i rgyud rnams zhus nas spyan drangs pas skor ne ru pa'i rgyud lnga zhes grags cing*/_de thams cad kyang phyag rgya chen po yid la mi byed pa'i lta sgom du 'grel bar mdzad do/_/gzhan yang grub pa sde bdun/_snying po skor drug_a ma na si ka ra'i chos skor nyer bzhi rnams spyan drangs te gtso bor 'chad pas a ma na si pa zhes grags cing*/

mkhas grub khyung po rnal 'byor gyis kyang de rnams zhus te/_nga la da lta slob ma yungs kar bre gsum gyi grangs dang mnyam pa yod kyang*/_chos thams cad rdzogs pa ni khyung po rnal 'byor khyod las med do gsung ngo zhes bshad pa de yin la/_des phag mo'i skor yang mang du spyan drangs mod/_phag mo brda bzhi'i dbang ni lugs de la med do/_/phyis rje mai tr-i pa'i khyad slob bzhi las rgya gar phyag na'i slob ma bal po a sus bod du sa ra ha'i do ha gtso bor gsungs la/_do ha brda bzhi'i dbang zhes pa mai tr-i nas brgyud pa cig lugs de la yod kyang phag mo'i dbang ma yin no/_/des na phag mo brda bzhi'i dbang ni sku gsung thugs kyi rgyud mdzad ma'i dbang la brda bzhi'i dbang dang phyag rgya chen po rdo rje ye shes kyi dbang zhes bshad pa yin la/_zhal gnyis ma'i byin rlabs la yang mtshan de ltar du gsungs pa yod do/_/brda bzhi'i dbang 'di dag yang dbang po rnon po des 'dul nus la/_rdo rje slob dpon rig pa grub cing gdul bya'i khams rgyud shes pas bstan pas skabs don grub par 'chad pa yin gyi nyan pa po rnyed do cog la 'di kho na bskur bar bya'o zhes 'chad pa ma yin pas rtog ge'i chu thigs tsam gyi cher bsnyems te chos kyi rgya mtsho chen po rnams zil gyis gnon par rlom pa'i skye bo rnams kyi ngag tshad mar ma byed cig_/sdig pa'i grogs pos bslus pas ni srid pa dang ngan 'gro'i 'jigs pa thams cad skyed pa yin no/_/sgrub thabs dngos/gnyis pa sgrub thabs dngos la/_thog mar dge ba klad kyi don/_bar du dge ba gdams ngag dngos/_tha mar dge ba mjug gi don no/_/dang po ni/_rgya gar skad du/_shri badzra yo gi ni gu h+ya sA d+ha nA ma/_bod skad du/_dpal rdo rje rnal 'byor ma'i gsang ba'i sgrub thabs ces bya ba/_rje btsun rdo rje rnal 'byor ma la phyag 'tshal lo/_/zhes pa ni rje lo tsA bas mtshan gyi don dang 'gyur gyi phyag tu bkod pa'o/_/mchog dang thun mong dngos grub ni/_/gsol ba gang btab 'thob 'gyur ba/_/yid bzhin nor bu lta bu nyid/_/de yi sgrub thabs bshad par bya/_/ces pa ni rje nA ro pa nyid kyi rtsom par 'jug pa'i mchod brjod dang rtsom par dam bca' ba yin te/

sems can thams cad kyi gnas skabs dang mthar thug gi re ba ma lus pa skong bar nus pa'i yid bzhin gyi nor bu yang dag pa ni rdo rje rnal 'byor ma 'di nyid yin gyi lha mi'i nor bu gzhan rnams kyis ni srid pa'i 'byor pa kho na las gzhan sbyin par mi nus pa'o/_/rdo rje'i rnal 'byor ma de nyid bsgrubs pas mchog gi dngos grub rdo rje 'dzin pa'i go 'phang sdong po lta bu mngon du byed la/_thun mong gi dngos grub ral gri dang mkha' la spyod pa sogs yal ga dang 'dra ba ni de'i zhar las 'byung ba'o/_/gang bsgrub par bya ba bcom ldan 'das ma de nyid ji lta bu zhe na/_sangs rgyas thams cad kyi yum rdo rje'i shes rab kyi pha rol tu phyin ma phyag rgya chen po mchog tu mi 'gyur ba'i ye shes te/_brtag gnyis las/_shes rab pha rol phyin ma nyon/_/zhes dang*/_phyag thig las/_phyag rgya chen po'i rang bzhin ni/_/lha mo chen mo de ni khyod/_/ces so/_/'di la yang phar phyin theg par bcos min rang bzhin gyis rnam par dag pa'i cha la rang bzhin shes phyin dang*/_de kho na nyid rtogs pa'i cha nas lam shes rab kyi pha rol tu phyin pa dang*/_gzhi'i gnas tshul ji lta bar mngon du mthar thug par byas pa'i cha nas 'bras bu'i shes phyin zhes gnas skabs kyi dbye bas bshad nas/_shes rab kyi pha rol tu phyin pa de ni 'phags pa bzhi ka'i yang skyed pa dang gso ba dang bzhed don grub pa'i yum ste/_mngon rtogs rgyan las/_nyan thos byang chub sems dpa'i tshogs bcas sangs rgyas kyi ni yum/_zhes bshad pa ltar ro/_/sngags bla med du ni rtogs par bya ba'i cha nas mchog tu mi 'gyur ba phyag rgya chen po ste/_mngon par byang chub pa'i rgyud las/_chos bdag med pa'i lam nas su/_/dkyil 'khor dam par zhugs pa ni/_/shes rab pha rol phyin spyod ma/_/zhes so/_/de bzhin du thabs dang shes rab kyi rkyen gyis gzod ma nas gnas pa'i ye shes snang bar byas pa lhan cig skyes pa dang*/

sems la rang dbang du gyur cing theg dman gyi gnas pa bsregs nas bde ba'i rang bzhin gyi rgyu ba'i phyir mkha' 'gro ma zhes bya ste/_mkha' 'gro rgya mtsho las/_rnal 'byor ma yis nam mkha' gang*/_/slar yang lhan skyes rdzogs byang chub/_/rnal 'byor ma ni lhan skyes gzugs/_/lhan skyes yi ge rnal 'byor ma/_/rnal 'byor ma yis lhan skyes zos/_/slar yang rnal 'byor ma za 'gyur/_/zhes dang*/_rdo rje mkha' 'gror/_nam mkhar kun tu rgyu grub pas/_/mkha' 'gro ma zhes rab tu grags/_/ces dang*/_rgyud phyi mar de 'grel ba na/_nam mkha'i sgras ni sems la bya ste ji ltar nam mkha' khams la sogs pa thams cad kyi gnas su gyur pa bzhin du thams cad kyi go skabs ster ba'i phyir ro/_/yang na/_nyan thos la sogs pa'i gnas pa bsregs pas na nam mkha' ste nam mkha' der bdud rtsi'i rang bzhin gyis rgyu zhing spyod pas na'o/_/zhes so/_/sher phyin de yang phar phyin theg par spros pa nye bar zhi ba tsam la bshad kyang*/_gsang sngags su ni thabs mkhas pa'i sgo ches mang ba'i phyir zhal phyag dang bcas pa lha'i rnam pa can dang*/_a yig la sogs pa yig 'bru dang*/_gri gug la sogs pa phyag mtshan dang*/_de bzhin du rtsa dang rlung dang thig le dang stong pa dang bde ba dang zung du 'jug pa sogs mtha' yas pa'i sgo nas bshad la/_ming gi rnam grangs kyang don dam pa'i bden pa dang*/_chos nyid kyi sku dang*/_rdo rje btsun mo dang*/_rdo rje'i rnal 'byor ma dang*/_rang bzhin gyis 'od gsal ba dang*/_mchog tu mi 'gyur ba'i ye shes dang*/_e yig dang*/_gsang ba mchog gi dgyes pa sogs dus kyi 'khor lo dang spyod pa bsdus pa'i sgron mer don dam pa'i bden pa'i ming gi rnam grangs ji snyed gsungs pa lta bu yin la/_khyad par dus kyi 'khor lor sna tshogs yum dang*/_'khor lo sdom par rdo rje phag mo dang*/_rdo rje mkha' 'gro ma dang*/

rdo rje rnam par snang mdzad ma dang*/_dgyes pa'i rdo rjer rdo rje bdag med ma dang*/_dpal 'dus par reg bya rdo rje ma zhes bya ba la sogs pa'i mtshan dang sku mtha' yas par 'gyur la/_de dag kyang yab dus kyi 'khor lo dang 'khor lo sdom pa sogs dang tha dad pa ni ma yin te/_spangs rtogs dbyer med pa ni rdzogs pa'i sangs rgyas yin la/_de la spangs pa phun tshogs rang don chos nyid kyi sku bral 'bras kyi cha ni yum gyi mtshan dang rnam par snang zhing*/_ye shes phun tshogs gzugs kyi sku bde ba chen po rnam smin gyi 'bras bu'i cha ni yab kyi rnam par ston la/_gnyis ka'ang gzod nas dbyer med pa nyid ni gdul bya chags can gyi ngor kha sbyor gyi skur bzhengs pa ste/_rgyu'i dus su tshogs gnyis zhi lhag stong nyid snying rje sogs zung 'jug tu bsgrubs pas srid zhi'i mtha' spangs te zung 'jug rab tu mi gnas pa kha sbyor bdun ldan gyi go 'phang 'grub pa'i don to/_/rnam par dag pa'i tshul 'di lta bu mi shes par khrig pa'i 'dod chags kyis lha zhal sbyor du rlom pa sogs ni sangs rgyas pa'i gsang sngags yang dag ma yin te/_phyi rol pa'i dbang phyug yab yum du sgrub pa dang mtshungs pa'i phyir ro/_/dus kyi 'khor lo las rang 'od kyi rig ma dang rgyud tha dad pa'i rig ma gnyis kyi rnam gzhag dang dgag sgrub mdzad pa ni phyag rgya dag gis rgyas gdab pa'i skabs su gsungs kyi rnam par dag pa'i dbang du mdzad pa ni ma yin no/_/mdor na gdul bya'i dbang las yab yum du bstan par zad kyi rang bzhin tha dad pa ma yin te/_mkha' 'gro rgya mtshor/_sangs rgyas gzugs ni rnal 'byor ma/_/rdo rje 'dzin pa'i gzugs can ma/_/gnas kyi gzugs ni rnal 'byor ma/_/byas dang byed pa'ang de nyid do/_/ces dang*/_phag mo'i gzugs ni mtha' yas pa'ang*/_/spros pa dra ba sdom pa'o/_/zhes dang*/_rnal 'byor ma kun spyod las/

de la he ru ka dpal rgyud/_/sems ni dri med yin par bshad/_/dag pa chos kyi sprul pa ni/_/phag mo'i gzugs su bstan pa yin/_/thabs dang shes rab sbyor ba las/_/de nyid dang ni thams cad 'byung*/_/zhes so/_/de nyid kyang dbye na gsum ste/_chos nyid kyi sku spros pa nyer zhi phyag rgya chen po 'od gsal ba'i gnas ni don gyi rdo rje rnal 'byor ma dang*/_lte ba'i dbus gnas rnal 'byor ma/_/zhes sogs kyi brjod bya lte bar tsaN+Da li khams gsum skad cig gis sreg pa'i ngo bos gnas pa ni brda'i rdo rje rnal 'byor ma ste 'di gnyis ni snga ma skye med rlung sems gnyis med dang*/_phyi ma bde chen rlung sems gnyis med de gtso bor rdzogs rim gyis sgrub bo/_/zhal phyag gi rnam par bzhengs pa ni rtags kyi rdo rje rnal 'byor ma ste/_de la yang sangs rgyas thams cad dang rang bzhin gcig pa'i ngo bos dpal 'khor lo sdom pa'i yum gyi rnam par ston pa ni chos sku rtags kyi rdo rje rnal 'byor ma dang*/_yul nyer bzhi sogs rang bzhin gyis grub pa'i dkyil 'khor gyi gtso mor rab gtum ma la sogs pa'i mtshan gyis bzhugs pa ni longs sku rtags kyi rnal 'byor ma dang*/_sa 'og sa steng sa bla sogs mdor na srid rtse nas mnar med kyi bar gyi 'gro ba'i gnas thams cad du'ang rnal 'byor ma so bdun la sogs pa'i 'gyur ba mtha' yas pa'i 'gro ba'i don mdzad pa ni sprul sku rtags kyi rnal 'byor ma zhes bya ste/_'di rnams ni gtso bor skyed rim lhan cig skyes ma nyid kyis grub par byed do/_/'di dag gi phyir sgrub thabs kyi mjug sdud du/_brda don rtags kyi phag mor phyag 'tshal te/_/zhes dang*/_smra bsam brjod sogs blo yi yul las grol/_/skye sogs mtha' bral shes rab pha rol phyin/_/zhes don dang*/_lha mo'i tshul snang zhes pas rtags dang*/_sgyu ma'i phyag rgya che zhes pas brda'i rdo rje rnal 'byor ma ngos 'dzin par mdzad pa yin no/_/de nyid sgrub pa'i thabs bcom ldan 'das ma nyid kyis ji skad bstan pa de nyid 'dir brjod par bzhed nas rtsom par dam bca' bar mdzad do/_/phag mo mngon par byang chub pa'i rgyud kyi thog mar yang*/

de nas rnal 'byor bshad bya ba/_/'dod pa'i don kun sgrub byed pa'o/_/phyi ma las kyang phyi ma ste/_/mkha' 'gro ma yi dra ba sdom/_/phag mo yi ni gtso mo nyid/_/rnal 'byor rnams kyi grub ster ba'o/_/rnal 'byor ma lus rnams kyi yang*/_/snying po'i rnal 'byor btus pa'o/_/zhes gsungs so/_/sgrub thabs de yang thun mong ba tsam zhig gam zhe na ma yin te zhal gdams las/_rje btsun rdo rje rnal 'byor ma'i gsang sgrub nyams su len par 'dod pas ces ches gsang ba'i sgrub thabs ston par gsungs la/_gsang ba'i don yang sam+b+hu Ta las/_khyab 'jug dang dbang phyug chen po dang tshangs pa dang nyan thos dang rang sangs rgyas rnams kyi spyod yul ma yin pa'i phyir gsang ba'o/_/zhes yi ge'i don gyis 'jig rten pa dang theg dman gyi yul ma yin par bshad la/_sbas don du rnyed par dka' ba'i gsang ba'i spyod pa rmad byung ston pa'i phyir gsang ba'i sgrub pa ces bya'o/_/bod kyi mkhas pa du mas grub pa'i gseb lam 'di dag nan gyis bkag nas slar rang nyid zang zing gi ched du lha tshogs bdag dang 'dod pa'i rgyal po sdig to can sogs la skyabs gnas kyi snying por bzung nas de dag gi sgrub thabs la gser chos kyi yang snying du byed pa 'dis ni rtog ge'i tshig 'bru tsam gyis dregs pa mang po dga' ba skyed par nus kyang chos las byung ba'i dpyod ldan rnams ngo tsha bar 'gyur te/_tshogs kyi bdag po ni bgegs kyi rgyal po bI na yA ka yin la/_de dang gang bdud sdig to can la skyabs gnas su byed pa de sangs rgyas su zhig gi nyan thos su 'gyur/_dang por skyabs su 'gro ba'i bslab bya la'ang sangs rgyas la skyabs su song nas 'jig rten pa'i lha la phyag mchod mi byed ces smras nas mthar sde snod dang rgyud sde thams cad phyi'i chos su byas nas yang snying 'di 'jig rten pa'i lha grub pa la byed na/

ri dwags rnga ma ma bstan na/_/bong sha btsong bar ga la nus/_/ces gsung pa de nyid du 'gyur ro/_/de dag sangs rgyas kyi rgyud las bshad do snyam na/_sdig can gyi sgrub thabs ni rgyud las gsungs pa ma mthong la/_tshogs bdag gi sgrub thabs kyang 'jig rten pa'i dngos grub phra mo 'dod pa dam pa'i chos la 'jug mi nus pa rnams kyi ched du bstan pa ste mchog gi dngos grub 'dod pa rnams ni thun mong gi dngos grub 'dod par mi byed de/_thun mong ma yin pa gsang ba zhes bya ba rnal 'byor chen po'i rgyud kyi lung 'phags pa lhas spyod bsdus su drangs pa/_de las gzhan yang thams cad mkhyen pa'i dngos grub 'dod pa'i phyir dngos grub gang ci yang rung ba tshol bar mi byed do/_/'jig rten rgyang 'phen pa'i ngag gi dngos grub dang man ngag gzhug pa'i dngos grub dang bum pa bzang po dang sa 'og dang rgyal srid dang rgyas pa dang dbang du bya ba dang mngon spyod kyi dngos grub rnams don du gnyer bar mi bya'o/_/de ci'i phyir zhe na/_dngos grub chen po'i don du dngos grub phra mo'i 'dod pa skyed par mi bya'o/_/rnam par mi rtog pa'i dngos grub 'ba' zhig la sems rtse gcig par 'gyur bar bya'o/_/zhes bshad do/_/log rtog kun sel du yang*/_paN grub ba ra co khi chos skor 'di/_/chos khong snying po med par 'chad/_/mon bu pu Ta'i rjes gnang la/_/sbas pa'i zab chos gser dang brje/_/mkhas pa'i bden drang blo tshad lags/_/ces dang*/_kye ma chos log tu 'gyur ba'i/_/rgya gzhung 'di dag skal pa ngan/_/lo paN de dag bsod nams dman/_/skyabs gsum 'di tsam 'dzoms nus pa/_/mkhas byed mthu stobs che lags so/_/zhes gsungs so/_/gnyis pa gdams ngag dngos la bzhi/_ji ltar sgrub pa'i tshul/_grub nas spyod pa bya tshul/_srung bya'i dam tshig_/mthar thug gi 'bras bu'o/_/dang po la gsum/

skyed rim/_rdzogs rim/_yan lag gi don to/_/dang po la bzhi/_gang du sgrub pa'i gnas/_nam sgrub pa'i dus/_sgrub pa'i bkod pa bsham pa/_sgrub pa dngos so/_/dang po ni/_ri bo'i rtse dang dur khrod dang*/_/shing gcig drung dang phug stong dang*/_/bas mtha' dben pa'i gnas rnams su/_/zhes pa ste/_ri bo chen po'i rtse ni/_rig pa 'dzin pa rnams dang mkha' 'gro'i gtso mo rnams 'du ba'i gnas yin pas dngos grub nye ba yin no/_/de bzhin du dur khrod ni/_brgyad po la sogs pa rtag par dur khrod du grags pa rnams dang ro bzhi'i tshogs pa dang ldan pa'i gnas kyang res 'ga' ba'i dur khrod du grags pa yin te de dag tu 'jig rten gyi mkha' 'gro ma rnams 'du'o/_/shing gcig ni/_nags tshal chen po'i dbus na ljon shing gcig kho na rgyal po'i tshul du gnas pa'i sa phyogs dgon drung lta bur ljon shing rkang gcig pa gcig por gnas pa'am ji srid 'dom zhe dgu'i bar ram rang gi grib mas sleb pa de srid du ljon shing gzhan med pa'i sdong chen nam tha na'ang ngo tsam na rigs gcig pa'i shing gzhan med pa ste zhing skyong rnams rnams 'du ba'i gnas so/_/dgon pa'i phug stong grong khyer rnying pa'i shul ni/_phra men ma sha za'i mkha' 'gro rnams 'du ba'i gnas so/_/bas mtha' ni/_grong las dpag tshad du song ba ni dgon pa ste mkha' 'gro sna tshogs pa 'du'o/_/dben pa ni/_gang na skye bo'i rgyu 'gror med pa ste/_rje mi las/_nyin par skye bo'i 'du 'dzis dben pa/_mtshan mo sgra dang klag cos dben pa/_chom rkun gyi rgyun lam med pa/_ces gsungs pa lta bu ste/_de dag ni ma rgyud spyi'i gnas dang thun mong ba yin la/_zhal gdams las/_khyad par du brag dmar po kha nub tu lta ba bya thal gyis ma gos pa gsungs pa ni skyed rdzogs 'di'i thun mong ma yin pa'i sgrub gnas so/_/mngon par byang chub pa'i rgyud las kyang*/

ri sul tshang tshing phug rnams dang*/_/chu bo'i 'gram dang 'dus pa dang*/_/rgya mtsho chen po'i 'gram dag dang*/_/shing gcig pa dang khang stong dang*/_/ma mo'i khyim dang dur khrod dang*/_/skyed mos tshal mchog sna tshogs dang*/_/lha khang dag ni mchod rten gnas/_/khyim mam yang na bzhi mdo ru/_/'dod pa thams cad rab ster bas/_/sgrub pa po yis bsgrub par bya/_/zhes bshad do/_/de bzhin du bde mchog rtsa rgyud las/_rnal 'byor ma drug ku lu tar/_/mya ngam yul na ma mo rnams/_/sin+dur gnas pa lA ma ste/_/rigs kyi gtso mo nA ga rar/_/sau raSh+Ta dang lam+ba kar/_/rigs kyi lha mo rnams gnas so/_/zhes sogs nas/_gser gling du ni sme sha can/_/zhes pa'i bar du yul nyer bzhi po so sor mkha' 'gro'i rigs gang gnas pa gsungs cing*/_rgyud gzhan las yul so gnyis la'ang de ltar gsungs pas mkha' 'gro gnas pa'i sa de dag tu dngos grub myur la/_de lta bu ma grub na dben zhing yid du 'ong ba'i gnas su sgrub ste sngar mang du bstan pa rnams kyang gdul bya'i mos khams kyis bstan pa'i phyir te/_mngon par byang chub pa'i rgyud las/_gnas ni bstan par byas de'am/_/gang du yid ni dga' ba ru/_/sgom pa sna tshogs sar 'dod pas/_/der ni dngos grub yang dag 'grub/_/gdul bya'i bsam pa'i sbyor ba yis/_/sgom pa'i dbye ba mang ba yin/_/zhes so/_/zhar byung sgrub po'i gang zag yang*/_rgyud der/_phyi rol rnam rtog med pa dang*/_/kun tu rnam rtog chos nyid dang*/_/spyod dang dogs pa med pa dang*/_/kun tu ser sna rnam spangs te/_/chos grangs dang ni rgyu skar med/_/bsnyen gnas cho ga gtsor med ste/_/dag dang ma dag gang yang med/_/chu yi gtsang sbra bya ba med/_/dus dang tshad las rnam par grol/_/gtsang sbra'i spyod pa rnam par spangs/_/ces slob ma'i rigs dang*/_rang rgyud sngags dang rnal 'byor shes/_/sems can kun gyi don brtson pas/_/ces smin pa'i go rim dang bcas te gsungs pas phyi nang gi rtog ge ba ma yin pa/

ser sna med pa/_g.yo sgyu dang dregs pa dang bral ba/_gtsang sbra la gcig tu ma zhen zhing phyi nang gi dam tshig gi rdzas rnams blor shong ba/_theg dman gyis sdom pa dang gza' skar gyi rgyu ba sogs la ha cang ma zhen pa/_snying rje'i bdag nyid can sems can thams cad skyabs pa'i slad du zhugs pa/_lam 'di la mos pa de lta bu ni chos 'di'i snod yin la/_phyag rgya chen po grub pa'i rdo rje'i slob dpon gyis 'di nyid kyi byin rlabs kyis rgyud smin par byas te skyed rdzogs kyi lam bstan te shes par gyur pa na des sems can gyi don du dus thung ngus byang chub 'dod pa'i phyir sgrub par byed do/_/gal te slob ma phyis snod rung du 'gyur na'ang da lta rnam rtog mang ba yin na smin byed kyi dbang rgyas par byas te zin bris rnam gsum ji lta ba'i rim pas khrid pas slob ma chud mi 'dza' bar 'gyur ro/_/des na/_cig char ba yi sman chen de/_/rim gyis pa yi dug chen yin/_/zhes sogs bshad pa ltar slob ma'i rgyud tshod ji lta bas dkri dgos te smin byed kyang dbang po yang rab rdo rje slob dpon gyi zhal mthong ba'am byin gyis brlabs pa tsam gyis smin grol cig char du 'byung ba yang yod la/_dbang po rnon po rnams ni ting nge 'dzin gyi byin brlabs tsam gyis rgyud la ye shes skye bas lam la the tshom mi za zhing yid ches par 'gyur bas de la rgyud smin pa ces zer ro/_/gang zag rang bzhin gyis mtshan rtog shas che ba'am tshe 'dir lta ba sna tshogs pa'i 'dam rdzab kyi gshong bu rtog ge'i chus bkang ba'i rdzing bur gsang sngags kyi 'o ma'i snod lan stong du bshal ba'i tha ma'i chu thigs tsam blug nas rdo rje theg pa'i 'o ma'i rgya mtsho zhes bya ba ni 'di yin gyi dkar zhing mngar ba'i bcud la 'o mar 'dzin pa rnams ni gti mug gi phung po'o zhes sgrog pas 'tsho bar byed pa'i slob dpon bod yul na ches mang ba yin pas de lta bur 'khrid pas sems mi bsrun par byas pa rnams la ni spros pa'i bya ba mang po dang bcas pa'i cho ga rgyas pa'i smin byed kyis yid rang bar bya ste/

de'i phyir rje don ldan zhabs kyis zhal gdams nas byung ba'i byin rlabs la dkyil 'khor du 'jug pa dang rig pa'i dbang lnga sogs kyi spros pa bskyed de dbang rtul dbang rnon du khas 'che ba rnams tshim par mdzad pa yin la/_zhal gdams las byung ba'i byin brlabs nyid ni dbang rnon gyi smin byed du gsungs pa yin no/_/des na slob ma'i rgyud tshod bzhin dkri rgyu ci yang med par zang zing 'gugs pa'i lcags kyu chos la byed pa slob dpon gyi gzugs brnyan du mas thal ba'i ri mos khang bzang gi gzugs brnyan tsam bris pa'i 'gram du sangs rgyas stong dang phrad kyang dal 'byor rnyed dka'i blo tsam yang rgyud la mi skye ba'i dred po nor ldan du ma bsags pa la grangs nyer lnga la sogs par bcad de mig ras kyis bkris nas bzhag ste dkyil chog gi bshar sbyang byed cing skabs su rnga brdung dril 'khrol dang chu thigs 'thor ba sogs byed cing de tsam gyis slob mar bsdu bas 'tsho ba 'di dag la ni smin ma smin ci yang yod par ma mthong ste slob ma de dag gi snga ma dang phyi ma'i blo la khyad par cung zad kyang mi snang bar mngon sum gyis mthong la/_deng sang bod yul 'dir 'di lta bu zhig la smin byed byas ma byas ces rlung ltar du sgrog par snang yang*/_'di la ni slob dpon de la gal te sngags sdom yod na gsang sgrogs kyi ltung ba 'byung ba tsam zhig dang zang zing cung zad brnyed pa tsam zhig 'bras bur snang ngo*/_/des na jo bo'i lam yig las sgrub thabs zhu ba kha cig la rim par byas sam gsung ma bgyis zhus pas rim pa byas kyang bod kyi rim pas go mi chod par snang*/_bod dad pa che bas dbang gi snod du rung ba'i slob ma yod srid/_dbang bskur nus kyi bla ma mi 'dug zhes gsungs pas/_ga ya d+ha ra dang 'gos 'brog zur chen sogs phrin las rgyas dus der de skad gsungs na phyi rabs pa zas tshol ba kho na'i ched du zhugs pa dag la lta smos kyang ci dgos/

khyed rnams dbang la thugs rtsis che ba ngo mtshar che mod kyang dbang nyid gang yin dang smin na ci 'dra zhig yong sogs ngo mkhyen par ma mdzad na mdo las mi zhig tsan+dan gyi bsngags pa brjod pas 'tsho ba las phyis gzhan zhig gis tsan+dan de khyed la yod dam zhes dris na kho bos ma mthong ngo zhes zer ba ltar chos kyi bsngags pas 'tsho la chos sgrub par mi byed pa dag ma 'ongs pa na 'byung bar gsungs pa 'dir song nyen 'dug pas gzab par mdzad 'tshal lo/_/mdor na rdo rje mkha' 'gro'i rgyud las/_khro dang bcas cing rtog ger gus/_/na so dag ni yol ba dang*/_/gang yang dge slong dngos gnas dang*/_/zhen dang chags pas bcings pa la/_/rin thang med pa'i rin chen ni/_/de la bshad par mi bya'o/_/gang yang nga rgyal med pa dang*/_/sgyu med bdag tu mi 'dzin zhing*/_/de bzhin chos la mngon par dad/_/de la man ngag sbyin par bya/_/gzhan du na ni ltung bar 'gyur/_/zhes bshad pas slob ma yongs su brtags te zang zing med pa'i sems kyis gang gi snod du rung ba'i theg pa des bsdu bar byas nas don grub par bya yi zang zing dang grags pa 'dod pa'i phyir tha snyad grub pa tsam gyis tshim par mi bya'o/_/kha cig lus gru bzhi'i dag pa sbyong dgos pa'i phyir rdul tshon gyi dkyil 'khor gru bzhi kho na smin byed kyi dkyil 'khor du dgos kyi chos 'byung dang gnas 'dra sogs kyi dbyibs dang ting nge 'dzin gyi dbang sogs kyis smin byed du mi 'gyur zhing*/_rdo rje phag mo nyid las kyang*/_dbang bskur thob cing dam tshig ldan/_/zhes gsungs pas dbang bskur gzhan ma thob pa la phag mo'i byin rlabs kyis smin byed du mi 'gyur ro zhes 'chad par mthong yang legs par bshad pa ni ma yin te/_smin byed kyi dkyil 'khor rdul tshon kho na dgos na dbang gong ma gsum gyis smin pa mi srid par 'gyur te/

gsang dbang lus dkyil dang gsum pa shes rab dang bzhi pa ye shes kyi dkyil 'khor las thob par rang gis kyang khas blangs cing de dag rdul tshon gyi dkyil 'khor ma yin pa'i phyir/_'dod na ni smin pa ngo ma shes par zad de bla med kyi smin byed spros pa rgyas pa kho na'i tshe yang dang por lta gon gyis slob ma'i skal pa brtag_rung bar shes na chas su bcug ste thun mong rigs lnga dang rdo rje'i sems skyed kyi sdom pas bsdams nas rdul tshon gyi dkyil 'khor du bcug_dam tshig bsgrags te rgyud brtan par byas nas ye shes phab pas rgyud lhas byin gyis brlabs pas tha mas kyang bde stong gi ye shes kyi sna cung zad rnyed/_me tog dor bas lhag pa'i lha ngos bzung ba rnams kyis dkyil 'khor ston rung du smin pa yin te gzhan du lha yab yum du bzhengs pa mthong ba la ma dad pa skye dogs pa las rim pa de rnams byas pas dam tshig gi chad pas 'jigs cing byin rlabs kyis rgyud 'gyur ba'i phyir lha yab yum mthong ba la ma dad pa mi skye bas so/_/de ltar smin pa la dkyil 'khor bstan/_de nyid bshad pas bla ma dang dkyil 'khor la yid ches cing dad pa ni bum dbang bskur rung du smin pa'o/_/de la rig pa'i dbang lnga bskur bas phung lnga'i ma dag pa sbyangs nas phung po lnga rigs lngar ngo sprad/_rdo rje sems dpa'i brtul zhugs byin sngags kyi dbang bskur slob dpon gyi dbang rnams byas pas gnas skabs kyi slob dpon du rung zhing snod bcud rigs lngar shes nas tha mal du lta ba dang bral ba ni bum dbang thob pa ste/_lus dkyil lta ba dang gsang rdzas mkha' gsang nas len pa sogs la mtshan rtog mi skye ba'i phyir gsang dbang bskur rung du smin pa'o/_/de la gsang dbang bskur bas chan la phab kyis thebs pa ltar sgo gsum byin gyis brlabs pas gsal stong gi ye shes dga' bdes khyad par du byas pa rgyud la skyes te dbyibs la lhar zhen pa dang bral ba ni gsang dbang thob pa ste/

'dod chags kyi rtog pas 'ching bar mi nus cing lam dang lam ma yin par rtog pa'i mtshan rtog chung ngur gyur pas bla ma'i bkas shes rab ma'i brtul zhugs len pa la mtshan rtog mi skye bas na dbang gsum pa bskur rung du smin pa'o/_/de la gsum pa'i dbang bskur bas rang bzhin brgyad cu'i rtog pa rnams bde bas byin gyis brlabs nas chos thams cad bde stong rang rig pa'i ngo bor ro gcig par shes pa ni dbang gsum pa thob pa ste/_chos thams cad gzod ma nas dag par bstan pa la mi dngang zhing khong du chud par 'gyur bas dbang bzhi pa bskur rung du smin pa ces bya'o/_/de la dbang bzhi pa bskur bas rang rig dang bde stong du 'dzin pa dag ste/_chos thams cad kyi rang bzhin don dam pa gzhon nu ma'i pra ltar mthong nas the tshom gyi 'ching ba chad pa ni dbang bzhi pa thob pa ste dbang don ji ltar rtogs pa de ltar rtse gcig tu sgom pa ni grol byed kyi lam yin la/_smin grol de gnyis kyi sgo nas mchog gi dngos po yang dag par grub pa na rdo rje'i slob dpon nyid du bkas gnang ba'am dbang bskur te chos kyi rgyal por 'gyur ba yin no/_/de bas na rgyud smin pa ces bya ba ni sems brtan por gyur te sngar ma smin pa'i dus kyi blo gros ngan pa rnams kyi dbang du mi 'gro bas srid zhi la mi chags/_lus dang longs spyod la mi zhen/_zab mo'i chos la mi skrag_/bla mas bstan pa'i lam la the tshom med par rgyud la ye shes kyi sna brnyed pa cig yin la/_shin tu tha mas kyang dbang ji tsam thob pa de dang de'i spyod pa dang rdzas dang bza' btung sogs gzhan nam bla mas spyod par mthong na de la dbang de'i spyod par snang ngo snyam du dran pas ma dad pa mi skye ba zhig med na smin par cis 'jog gzu bor soms cig_/gal te kho bo cag gi 'di la da lta dngos su rgyud la skye rgyu med kyang shes pa la sa bon gdab pa'i tshul du ma 'ongs pa na 'byung rgyu lkog gyur du yod pas 'di la smin pa zer ro zhe na/

'o na gsang sngags mngon sum gyi lam du cis 'jog_de lta na/_gcig nas nyi shu lnga yi bar/_/bya ba la sogs pa'i grangs bcad kyang ga la dgos te ba lang dang gnag gi khyu lta bu la'ang khyed cag gi dbang de bskur bar rigs te/_skyabs 'gro'i skabs su skyabs su mchi'o snyam pa'i blo skye ni mi dgos/_sdom bzung gi skabs su 'di bya'o 'di mi bya'o snyam pa ni mi dgos/_de bzhin du bsam pa rang gi 'og 'gyu ji ltar bsam pa rgya 'byams su btang ba la bla mas rdzas rnams mgo la gtug zhing rang gis kha thon byas pa kho nas pha rol po lkog gyur du smin pa'i phyir ro/_/des na/_rtsa mchog rtse la glang chen brgya/_/sngon chad ma mthong yod do ces/_/de skad grangs can phyugs las gzhan/_/ngo mtshar bcas pa su brjod stsol/_/zhes pa 'di dran par gyur to/_/gzhan yang byang sham+b+ha lar 'jam pa'i dbyangs grags pas tshangs pa'i drang srong bye ba phrag phyed dang bzhi blos bslang ba'i dkyil 'khor du bcug ste smin par byas pa de'ang khyed la smin byed du mi 'gyur te/_rdul tshon gyi dkyil 'khor ma yin pa'i phyir ro/_/ma grub ste/_rdul gyi tshogs yin pa'i phyir ro snyam na/_'o na chos 'byung dang nas 'dra sogs ci'i phyir rdul ma yin/_khyed la rdul tshon dang ras bris kyang gcig kho nar 'gyur te/_'dod na tha dad du 'bad pas bshad pa nyams so/_/spyir ras bris kyang khyed cag 'dod pa rdul tshon gyi dkyil 'khor ras la bris pa de ni ma yin te/_'jam dpal rtsa rgyud dang cho ga zhib mo dang ngan song sbyong rgyud sogs las ras bris ji ltar bshad pa rnams gzigs nas slad kyis ngos 'dzin par mdzod cing*/_yang rgyu dus kyi dbang rdul tshon kho na las bskur dgos so zer ba'ang*/_gzhan la lta ba'i mig yod kyang*/_/rang nyid lta na me long dgos/_/ces pa nyid thog tu bab pa yin te/_rgyu dus kyi dbang gong ma gsum med pa zhig gam yod na de gsum rdul tshon las ji ltar len pa yun ring du bsam par rigs so/_/rdul tshon yang gru bzhi pa las gzhan pas dbang bskur mi thob na mkha' 'gro rgya mtsho la yang dam tshig gi 'khor lo kho na ma gtogs sku gsung thugs kyi dkyil 'khor gsum ga las dbang mi thob par 'gyur zhing*/

gal te dus 'khor nas bshad pa 'khor lo sdom chen gyi dkyil 'khor las dbang bskur na yang gtan mi thob par 'gyur te/_de zlum po sgo brgyad yin pa'i phyir/_gzhan yang gru bzhi par slob dpon gyis bzung ba'i cha nas yin nam slob mas bzung ba'i cha nas yin/_slob mas bzung ba'i cha nas yin na slob mas dkyil 'khor gru bzhir ma mthong na dbang mi thob ces bshad pa'i yid ches kyi lung ston zhig_slob dpon gyis gru bzhir mthong ba dgos na slob dpon dbyibs dang kha dog gi 'dzin pa dang bral ba zhig byung na ji ltar bya/_spyir yang rdo rje slob dpon mchog gis skal mchog cig char du 'dul ba la dbang bzhi rim 'jug yang mtha' gcig tu dgos pa ma yin te/_dpal sa ra has lho phyogs bai ta'i yul dang*/_in+d+ra bo d+his nub phyogs o rgyan dang*/_te lo pas yul khams chen po bcu gnyis stongs par mdzad de/_de rnams kyi bya dang ri dwags yan chad phyag rgya chen po mchog gi dngos grub la bkod par grub pa de dag gi glu'i gleng gzhir byung la/_de'i tshe bya dang ri dwags sogs la ku sha'i sngas stan 'grems pa dang rmi lam brtag pa dang mig dar 'ching ba sogs mdzad par ma thos la/_grub pa'i ngo mtshar gyi gleng ba 'di dag yang khyed dag gi thugs la mi 'tsham mod kyi/_kho bo cag ni skyes bu dam pa de dag gi mdzad pa la yid ches cing rnam pa kun du phyag bgyid do/_/chos 'byung dang nas 'dra sogs kyi dkyil 'khor rang gzor 'chad pa ni rgyud dang rgya gzhung mtha' dag la brgal ba yin te/_dgyes rdor las/_rdo rje btsun mo'i b+ha ga ni/_/e yi rnam pa'i cha byad gzugs/_/sangs rgyas rin chen za ma tog_/bde ba can na rtag tu bzhugs/_/ces dang*/_nam mkha'i khams su ba ga bsam/_zhes dang*/_nam mkha'i khams ni pad+ma la/_/ba ga zhes bya ye shes brjod/_/sgom pa ces bya snyoms 'jug nyid/_/de yi bde ba 'khor lor brjod/_/ces de'i nges don dang*/

chos 'byung las skyes ye shes ni/_/mkha' mnyam de thabs ldan pa la/_/'jig rten gsum po de las skyes/_/ces dang*/_bde mchog mngon brjod bla mar/_he ru ka dpal ye shes mchog_/ba ga'i pad+ma'i dkyil 'khor ni/_/phag mo'i sku lus mchog gyur pa/_/de ni dkyil 'khor 'dus pa ste/_/dkyil 'khor bde chen mchog yin no/_/zhes phyi nang gi chos 'byung ni dkyil 'khor gyi mchog tu bshad pa dang*/_brtag gnyis kyi snying po'i dkyil 'khor spro ba'i le'ur/_bdag med ma la 'o mdzad nas/_/ces sogs kyang sbas don du chos 'byung gi dkyil 'khor yin par bshad de/_na ro 'grel chen du rdo rje bdud rtsi'i lung*/_gsang ba'i pad+ma mA ma kI/_/dkyil 'khor gru gsum bri bar bya/_/pad+ma 'dab brgyad byas nas ni/_/ze'u 'bru sbas pa'i spyod yul nyid/_/de yi dbus su rang rig nyid/_/thabs dang shes rab rang bzhin can/_/zhes drangs so/_/ci'i phyir chos kyi 'byung gnas ces bya zhe na/_chos kyi phung po thams cad kyi 'byung gnas yin pa'i phyir te/_dri med 'od las/_phyag rgya chen mo ni chos thams cad rang bzhin med pa'i mtshan nyid can rnam pa thams cad kyi mchog dang ldan pa'i shes rab kyi pha rol tu phyin ma sangs rgyas thams cad kyi yum ni chos 'byung gi sgras brjod par bya'o/_/de'i phyir chos 'byung las chos thams cad rang bzhin med par 'gyur ro/_/rang bzhin med pa'i chos rnams ni stobs bcu dang mi 'jigs pa bzhi la sogs pa chos kyi phung po brgyad khri bzhi stong rnams kyi gzhir gyur pa'i phyir ro/_/zhes dang*/_tog rtse pas/_sa ni bcu gsum zhes grags pa/_/rdo rje 'dzin pa can dge ba/_/gru gsum rnam par yang dag 'byung*/_/chos 'byung zhes ni de la bshad/_/ces dang*/_rgyud mtha' dag gi gleng gzhir rdo rje btsun mo'i ba ga la bzhugs so ces bshad cing*/_de nyid kyang mkha' 'gro rgya mtsho'i rgyud las/

lha ni dkyil 'khor pa dang bcas/_/dam chos la sogs thams cad rnams/_/chos kyi 'byung gnas nang du ste/_/bzhugs pa gang gi gnas rnams su/_/dus thams cad du rang gnas pa'o/_/e yi yi ge'i gnas bsgrubs nas/_/waM yig rdo rje sems dpa' can/_/zhes sogs kyis gleng gzhi bshad cing*/_de bzhin du sam+bu Ta dang rdo rje phreng ba sogs du ma las bshad cing*/_dpal dus kyi 'khor lor thig le stong pa yi ge drug gis e yig stong pa nyid kyi dngos po sgrub cing*/_stong pa chen po yi ge lngas waM yig bde ba chen po'i bdag nyid bsgrubs nas ming gi rnam grangs mtha' yas pas bstan zhing*/_brjod bya don gyi e waM las chos kyi phung po thams cad 'byung bar bstan nas maN+Dal mchod chog la sogs par e waM dbyer med du sbyor ba nyid yang dag pa'i dkyil 'khor du bshad la/_de ni chos 'di la yang yod de/_e yig chos 'byung la waM yig pad+ma zlum po nye bar gnas pa'i phyir dang*/_chos 'byung gi khung bu re re zhing yang waM yig dga' ba 'khyil ba gnas pa'i phyir/_spyir yang bla med la rdul tshon kho na'i dbang du byas nas kyang gru bzhi pa ni bum dbang gtso bor ston pa'i dkyil 'khor dang*/_zlum po ni gsang dbang gtso bor ston pa dang*/_chos 'byung ni dbang gsum pa gtso bor ston pa yin la/_yang dag par na rdul tshon gyi dkyil 'khor dang gru bzhi pa sogs su mtha' gcig tu zhen pa ni dkyil 'khor gyi de nyid mi shes par zad la/_'di ni dkyil 'khor yin la/_'di ni min no snyam pas nan tan du zhen pa ni/_ming sogs bral ba'i chos rnams la/_/der rtog pa ni bcu gcig pa/_/ces pa'i rtsa ltung 'dren byed du zad cing*/_kun rdzob tu chos 'byung gi dbyibs tsam la'ang sdang bar byed pa ni/_shes rab rang bzhin bud med la/_/smod par byed pa bcu bzhi pa/_/ces pa'i rtsa ltung gi cha shas 'dren byed yin te/

rgyud sde 'og mar yang*/_phyag rgya bzhon pa mtshon cha dang*/_/mtshan ma 'gong bar mi bya'o/_/zhes bshad na bla med du ni mtshan rtog mtha' dag nas 'gog dgos pa'i phyir/_chos 'byung gi dkyil 'khor sogs la zhen pas smad pa'ang dbang gsum pa'i dkyil 'khor smad par 'gyur ro/_/spyir yang dran pa nye bar bzhag pa bzhis gru bzhi dang yang dag spong ba bzhis sgo bzhi sogs byang phyogs so bdun gyi dag par bshad la/_rnyog med kyi rgyud las ye shes lnga'i rang bzhin gyis gru bzhi dbus dang lngar snang bar gsungs la/_de dag ni gru bzhi nyid las gzhan la med pa ma yin te rtsa so bdun dang yul so bdun dang khams so bdun sogs la'ang sbyar bshad du byed cing ye shes lnga yang kha dog lnga la sogs pas kyang mtshon nus pa'i phyir dang*/_'dus pa las rigs rgya bsdus pas rigs lnga dang de rigs gsum dang de rdo rje 'chang gi rigs gcig gi skur bsdu bar mdzad pa ltar byang phyogs so bdun thams cad kyang don dam pa'i bden pa rnam thar sgo gsum gyi bdag nyid du bsdu bas chos 'byung gi gzhal yas khang du bstan la/_rdo rje btsun mo'i skye gnas dang 'dus mdo'i rtsa mdud rang bzhin gyis chos 'byung du gnas pa sogs phyi nang gi sbyar bshad du ma'i rten 'brel gyi dbang las chos 'byung gi dkyil 'khor du gsungs la/_gru bzhi pa sogs kyang sbyar bshad kyi rten cing 'brel 'byung gi dbang las gsungs par zad kyi yi dam lha'i khang pa gru bzhir brtsigs pa yin gyi gru gsum du ma brtsigs so zhe'am/_gru gsum du brtsigs kyi gru bzhir ma brtsigs so zhes nan cher gyis bzung bar mi bya ste/_gzhan du na ni mkhas pa dang byis pa'i khyad par med par 'gyur te/_sangs rgyas pa'i nang na bye brag tu smra bas kyang don rang mtshan ma gtogs rags pa'i dbyibs sogs rang mtshan gyi rdzas grub tu mi smra na sngags bla med par khas 'che ba su zhig de ltar smra ste/

dbang gong ma gong ma'i tshe 'og ma'i dkyil 'khor rnams drang don du bstan nas/_mthar snang srid phyag rgya chen po'i dkyil 'khor du rtogs pa la 'god dgos pa'i phyir dang*/_sangs rgyas gcig nyid chags bcas dang chags bral sogs gang la gang gis 'dul bar snang ba de bzhin du dkyil 'khor gcig yang rnam pa gang gis 'dul ba der snang ba yin te/_deng sang byis pa'i slob dpon gyis byis pa'i slob ma la bskur ba 'di tsam la'ang kha dog gi mthong ba tha dad pa 'byung bar thos na grub pa'i yul la lta ci smos pa'i phyir ro/_/yang lha skad cig dran rdzogs kyi sgom pa log chos su 'chad pa'ang skyed rim gyi las dang po pa'i sgom pa las gzhan skyed rim cher byang ba rnams thugs la ma shong ba'i gtam yin te/_spyir mngon byang lnga dang rdo rje gzhi sogs gang las skyed kyang mthar lhar ldang ba'i tshe ni chu las nya ldang gi rnam pas cig char du ldang ba yin gyi lha dbu yod la sku lus med pa sogs kyi rim pa sgom pa po su zhig gzigs/_rnal 'byor pa skyed rim la dbang bsgyur thob pa rnams ni sgyu ma mkhan ches byang bas sgyu ma sprul pa lta bur yungs kar bskor ba'i yun tsam la'ang dkyil 'khor gyi 'khor lo du ma spro zhing bsdu bar nus pa de ni skad cig dran rdzogs ches yang dag pa'o/_/gzhan yang skyed rim gyis skye gnas gsum po gang rung sbyong gi brdzus skyes mi sbyong ba'i rgyu mtshan ci zhig_/de grub ste skye gnas bzhi so sor sbyong ba'i skabs su mngal 'byin ni mngal skyes sbyong byed dang*/_mngon byang lngas skyed ni drod sher skyes sbyong byed dang*/_sa bon phyag mtshan gong bu ni sgong skyes sbyong byed dang*/_skad cig dran rdzogs ni rdzus skyes sbyong byed yin pa las skad cig dran rdzogs su sgom pa log chos su khyed 'chad pa'i phyir/_de las gzhan pa'i brdzus skyes kho na sbyong byed ngos zung zhig

/gzhan yang mngon brjod bla ma'i rgyud las/_cig char 'jug pa'i sbyor ba yis/_/bdag gi lus ni rnam par bsam/_/sngo zhing drag la bzhin rnam bsgyur/_/zhes sogs bde mchog sbyangs pa'i yon tan dang*/_yi ge las byung cig char tshul/_/cig char mtshan ma phyag mtshan yin/_/cig char rdo rje sems dpa' ste/_/bde ba chen po bla na med/_/de ru 'jug zhing de yi tshul/_/cig char he ru ka dpal mchog_/zhes bde mchog sku gsung thugs kyi gnas kyi rim pa dang*/_gsang ba mchog ni bla na med/_/skad cig gis ni bdag sgom pa/_/he ru ka dpal gzugs su bya/_/ces bde mchog gzugs sna tshogs pa'i sgrub thabs sogs cig char du sgom pa du ma bshad cing*/_sdom 'byung las/_dbang po rnon pos skad cig gi/_/rnam pas sems tsam dkyil 'khor bsam/_/skad cig tsam pa'i rnal 'byor gyis/_/rdzogs pa'i rim pa sgom pa ni/_/khams gsum gzhal yas khang bdag nyid/_/srog chags rnams ni dkyil 'khor ba/_/de dbus skad cig rnam pa yis/_/dkyil 'khor bdag po rnal 'byor pa'o/_/zhes sogs rgyud dang grub pa rnams kyi gzhung las mang du bshad pa rnams gzigs par mdzod cig dang*/_rang gi rjes 'breng rnams phyogs re'i mig gis dam chos spong ba la mi 'god pa'i dgos pa yod do/_/gzhan yang chos sgo zhes bya ba/_/'di yi ming gis 'khrul gzhi byas/_/ces sogs kyis chos sgo dbang gis phye'o zhes dgag zhing*/_yang*/_dbang bskur med pas gsang sngags min/_/zhes dbang ma byas so zhes pa'i dgag pa gnyi ga'ang phyogs snga ma gcig kho na la mdzad par mthong bas da ni/_sems can mang po bsad kyang ngan pa ngan pa zer/_/sems can mang po sprul yang ngan pa ngan pa zer/_/bIr+Wa bdag gis ji ltar bya ba ma shes so/_/zhes pa ltar kho bo cag gis da ni ci zhig gsung pa'ang ma 'tshal to/_/des na kho bo cag ni grub pa'i man ngag bla ma dam pa'i brgyud pa las 'ongs pa nyid tshad mar byed kyis gzhan du na bsam gyis mi khyab pa'i yul rnams la rang blo'i srang gis tshad 'dzin par ni mi spro'o/_/gzhan yang ting nge 'dzin gyi dbang gis smin byed du mi 'gyur na so skye'i slob dpon gyis bskur ba ma yin pa'i dbang mtshan nyid pa med par 'gyur te/

'phags pa rnams la ni rnam pa rdzas la brtan rung ma brtan rung ting nge 'dzin ye shes kyi ngo bor ma gyur pa'i dbang ni de dag la med pa'i phyir ro/_/phag mo'i dbang dbang ma yin te phag mo'i sgrub thabs dag las/_dbang bskur thob cing dam tshig ldan/_/zhes gsungs pa'i phyir zhes pa 'di ni sngon sangs rgyas kyi zhing gang du yang ma grags pa'i rigs pa cig ste/_'o na 'dul ba'i bsnyen rdzogs kyis bsnyen rdzogs kyi go mi chod par thal/_'dul ba nyid las bsnyen par rdzogs zin pa kho na la 'dul ba tshangs par gsungs pa'i phyir/_des na rnam bcad yongs gcod 'di 'dra ba gzigs pa ni ngo mtshar che'o/_/de la ni 'di nyid kyi dkyil 'khor du dbang bskur thob cing dam tshig dang ldan pa ces 'bru gnyer yang klan kas dben no/_/'on yang brgyud pa 'di ni bden pa tshad mar byed pa'i phyir tshig de gzhung 'di nas kho bos drangs so zhes khyed cag gis gang la bsams pa de nyid brjod cig dang chos de nyid tshad mar byas te lan gdab par bya dgos kyi rdo rje phag mo bya ba'i gzhung chos tshan gcig kho na las med pa cig kho bo cag gis ni ma mthong ngo*/_/spyir yang sngon du dbang gzhan thob nas de nas phag mo la 'jug dgos pa kho nar yang ma nges te/_mkha' 'gro rgya mtsho las/_theg pa chen por yongs smin la/_/phyi nas sngags ni bstan par bya/_/sngon du phag mo'i dkyil 'khor ni/_/bri bya de nas he ru ka'i/_/zhes so/_/gzhan yang dgyes rdor gyi yum bka' bdag med ma dang gdan bzhi'i yum bka' ye shes dbang phyug ma sogs kyis smin byed du rung bar byed cing*/_bde mchog gi yum bka' rdo rje phag mo la rgya gzhung gi sgrub thabs dang man ngag byung bzhin du smin byed du mi rung bar 'chad pa ni rnyed bkur gyi ched du chos de 'dzin pa'i gang zag kho na la sdang shugs kyis yin par ma gyur zhig go

/gzhan yang phyag rgya chen po'i dngos grub rdul tshon gyi dkyil 'khor la rag las par smra ba ni dus kyi 'khor lo'i rgyud sde kho bos mi shes so zhes dam 'cha' ba kho na yin la/_dbang bzhi pa'i lam rtsa rlung gi rba rlabs su 'chad pa'ang man ngag sbas te drang don gyis dkri bar byas pa la nges don du 'khrul par zad de dbang bzhi pa blo 'das kyi ye shes su bstan nas de'i lam spros bcas las rlung gi rngub 'dzin du 'chad par rigs na ni bum dbang bskur nas de'i lam mi sdug pa sgom par bshad kyang 'gog rgyu cung zad kyang mi rnyed do/_/de bzhin du bod mang pos dbang bskur bya'i slob ma la grangs nges gsang ba spyi rgyud kyi lung tshad mar byas te dgos so zhes pa'ang de lta ma yin te/_spyi rgyud de ni/_dkyil 'khor sum stong dag dang ni/_/lnga brgya bshad pa gang yin pa/_/de rnams ngag gi spyi yi rgyud/_/ces bya rgyud rigs gsum gyi dkyil 'khor sum stong lnga brgya'i spyi rgyud yin pa'i phyir dang*/_rnal 'byor rgyud las sems can dpag med kyang dkyil 'khor du gzhug par gsungs pa dang*/_dus kyi 'khor lor sems can thams cad kyang ting nge 'dzin gyis bkug ste dbang bskur ster bar gsungs pa'i phyir phyogs gcig tu ga la nges te rgyud man ngag rang rkang nyid tshad mar bya dgos la/_khyad par grub pa'i slob dpon gyis rjes su 'dzin pa la ni skal pa dang mi ldan na zung du gyur ma gyur lta zhog gcig nyid kyang rung ba ma yin la/_skal pa mchog ni bcom ldan 'das kyis ri rab sum cu rtsa drug gi rdul dang mnyam pa'i rnal 'byor ma'i tshogs dang rnal 'byor gyi dbang phyug bye ba phrag brgyad cu yang dkyil 'khor gcig dang rgyud gcig gis btul ba'i phyir dang*/_rgyal po grags pas drang srong bye ba phrag phyed dang bzhi cig char dbang bskur ba'i phyir grangs kyi mtha' la ltos pa ma yin no/_/yang gzhan dag dgyes rdor dang dus 'khor ni gnyis med kyi rgyud yin pas de gang rung du dbang bskur thob pas rgyud dang man ngag thams cad bstan par bya'o zhes zer ba'ang dpyad pa'i gzhi ste/

drang ba'i don du ni/_rnal 'byor ma rgyud dgyes rdo rje/_/zhes dang*/_sangs rgyas thams cad dgyes pa rdo rje'i dkyil 'khor dang*/_/zhes ma rgyud bcu gsum gyi dbye ngor bshad pas ma rgyud du rgya bod kyi mkhas pa kun la nyi zla ltar grags pa yin la/_nges pa'i don du ni 'dus pa las kyang*/_rnal 'byor thabs kyi tshul min zhing*/_/shes rab gcig po yis kyang min/_/thabs dang shes rab gnyis med pa/_/rnal 'byor de bzhin gshegs pa'i tshul/_/zhes sogs rgyud sde rang rang las kyang bshad pa'i phyir rgyud mtha' dag gnyis su med pa'i rgyud yin te/_brjod bya thabs shes zung 'jug tu ston zhing gdul bya pha ma gnyis ka 'dul ba'i phyir te rgyas par dus kyi 'khor lo las rtogs par bya'o/_/de lta mod kyi de gnyis kyang rung du dbang bskur thob pas thams cad kyi ston pa por rung ba'i dbang de gang yin/_deng sang khyed cag gis bskur ba 'di kho na yin na ni dbang shud cig zhus nas de nas dpe cha gang mthong bshad chog pa la de ltar mi byed par kr-i ya nas dus 'khor gyi bar rgyud re re'i yang dbang sgrub thabs man ngag gi srol tha dad pa re re kho na'i ched du'ang dzam gling mtha' dag nyul zhing lus srog dang longs spyod la ltos med du btsal te yang dag par nyams su blangs nas slar gzhan don byed pa na'ang 'di ni bdag gi grub pa'i slob dpon 'di bzhed do/_/'di ni 'di nas brgyud de 'ongs so zhes tha dad pa ma 'dres par 'chad cing*/_chos 'di dang 'di lta bu ni bdag gis 'di ltar btsal te slob dpon 'di las thob la/_'di dang 'di ni slob dpon ma rnyed pas ma thob bo ces 'chad pa'i lo paN sngar byon de thams cad khyed ltar na snying rje'i gnas su snang ngo*/_/gal te kho bo cag gis bskur ba 'di ma yin no zhe na/_khyed cag las lhag pa'i rdo rje'i slob dpon ni 'ga' yang med par zhal gyis bzhes par snang na rdo rje'i slob dpon thams cad kyi mchog nges kyang bskur bar mi nus pa'i dbang de ni sus kyang thob mi srid pa'i phyir de skad bshad pa la dgos pa ci zhig yod de/

bya rog so rtog gam ri bong gi rwa sor bzhi pa mo sham gyi bus spyi bor bzhag na sangs rgyas su 'gyur ro zhes bstan pa kho nar 'gyur ba'i phyir ro/_/khyed las lhag pa'i slob dpon med par yang zhal gyis bzhes pa yin te/_de nyid snying por rgya bod kyi man ngag pa thams cad la 'jig rten pa'i snyoms 'jug 'di dag las lhag pa'i bsam gtan gyi man ngag ni cung zad kyang med pa yin no zhes bkod snang bas/_de ltar na rgya gar gyi man ngag pa ni bcom ldan 'das dang sa ra ha dang pad+ma 'byung gnas dang te lo na ro dang a ti sha dang dam pa rgya gar dang grub snying mdzad po rnams yin par nges la/_bod du ni phyag rdzogs zhi byed gcod blo sbyong ba rnams yin par gdon mi za ba'i phyir ro/_/gzhan yang rgyu lam 'bras bu gsum gyi dbang zhes 'chad pa'i tshe dbang de gang yin/_rgyu lam gang gi dbang la 'dod na yang de la 'bras bu'i dbang dgos med du 'gyur te/_rgyud thams cad kyi ston pa po ni rdo rje 'chang yin la der gyur zin pa'i phyir 'bras bu'i dbang ngo zhe na/_ri dwags rgyu mtshan du byas nas gyad bu nor la skur pa btab pa ltar/_'bras bu'i dbang rgyu mtshan du byas nas rgyu'i smin byed kyi dbang ngos 'dzin pa'i tshe dgyes rdor dang dus 'khor gang rung gi dbang thob nas rgyud thams cad bstan par bya'o zhes smra ba 'di ni dbang rgyud man ngag thams cad rang gis ma thob par 'chad pa la 'god pa'i thabs zab mor snang mod/_g.yon can rnams khyed kyi man ngag 'di la ni ma ltos par de ltar bgyid par snang ngo*/_/gal te dus 'khor las dkyil 'khor chen po 'dir dbang bskur ba de ni rgyud thams cad kyi ston pa po dang man ngag thams cad kyi sgrub pa po dang dkyil 'khor thams cad kyi bri ba por bshad do snyam na/_de ni rdo rje slob dpon gyi dbang gi mthar bshad la/_dus kyi 'khor lor bshad pa'i rdo rje slob dpon de ni rigs drug pa rdo rje 'chang chen po la zer ba yin te/

der brgal lan gyi skabs su rdo rje slob dpon ni sangs rgyas nyid kyi mtshan yin la/_bum dbang tsam bskur bas sangs rgyas nyid du 'gyur na dbang lhag mas ci zhig bya zhes bshad pas/_de lta bu ni tshe gcig la rdo rje 'chang gi go 'phang du grub pa'i rnal 'byor gyi dbang phyug rnams la gsungs pa yin la/_deng sang bod yul na ni yo byad 'dod pa dag gis dbang bskur tsam blangs cing mngon dkyil kha thon du lobs grangs bsnyen tsam byas nas 'jig rten mthun 'jug gis skye bo gnas skabs su dga' bar nus na de ni slob dpon rab tu 'jog par snang bas 'di ni dus kyi 'khor lor gang bshad pa de dang phyin ci log ste nyi ma dang mun pa lta bu yin no/_/'di 'byung bar yang lung bstan te 'grel chen dri med 'od kyi khams ler/_'phags pa'i yul 'dir ma 'ongs pa'i dus na rdo rje slob dpon rdzas la brkam pa dag 'byung bar 'gyur te phyug po rdzas kyis mngon par khengs pa rnams kyi khyim du song nas rdzas kyi don du chos tshong bar byed par 'gyur ba dang rdzas la chags pas skal pa dang mi ldan pa rnams la 'jig rten las 'das pa'i dbang ster bar 'gyur ba dang*/_zhes sogs kyis skal med la chos ston pa dang*/_rgyal po'i mngag gzhug pa sogs bla mar 'gyur ba dang*/_skal par ldan yang nor med na chos mi ston pa dang*/_gdug pa can la nor phyir rdo rje'i tshig 'chad pa dang*/_rdo rje'i tshig mi shes pa rnams phan tshun rtsod pa dang*/_rtog ge'i mngon pa'i nga rgyal gyis rgyud rang stobs kyis 'grel ba dang*/_bdud ris rnams sems can gyi bla mar gyur nas rdo rje'i tshig phyin ci log tu ston pa dang*/_dbang bzhi pa gnyis sprod kyi bde bar 'chad pa dang*/_bzhi pa de yang de bzhin no/_/zhes pa'i don gsum pa'i dbang nyid slar yang zlos te bzhi par 'chad pa dang*/_mkhas pa'i mngon pa'i nga rgyal gyis dbang bskur ba med par glegs bam mthong nas rdo rje theg pa ston pa'i gdug pa'i slob dpon rnams 'byung bar bshad do/_/gal te sa lam rnams ma thob kyang rung ste dbang bcu gcig bskur ba de kho na rdo rje sems dpa'o zhe na de ni/

ye le'i 'grel chen du/_'on yang thams cad mkhyen pa'i lam nyams pa de ni log pa'i nga rgyal gyi zil gyis mnan par gyur pa na bdag kyang rdo rje sems dpa' stobs bcu pa'o zhes de ltar rlom par byed do/_/'di ni stobs bcu pa ma yin te/_stobs bcu pa'i 'gal zla nyi tshe ba rmongs pa chen po'o/_/'dir rnal 'byor pa 'di'i sangs rgyas nyid ni sngon med pa shin tu rmad du byung ba chen po ste sgrib pa thams cad dang ldan pa'i phyir ro/_/zhes gang gsungs pa'i sangs rgyas der snang ngo*/_/des na rdo rje slob dpon gyi dbang rdzogs pa rgyud thams cad kyi ston pa por gsungs pa de yang gdul bya ches dag pa rdo rje'i slob dpon mchog gis smin grol du byas te rdo rje 'chang chen por dbugs phyung ba la ni sgra ji bzhin pa dang nges pa'i don yin mod/_so skye'i slob dpon cho ga shes pa tsam gyis bskur ba 'di la ni spros pa'i cho ga tshang bar byas kyang cho ga ma tshang ba nyid yin te/_cho ga'i gtso bo rgyud la dbang don gyi ye shes skye ba yin la/_de med pa'i phyir dbang gi gzugs brnyan du zad pa'i phyir/_des na bu ram gyi dri dang kha dog dang dbyibs ches 'dra bar bcos kyang bu ram gyi ro mngar ba nyid med na ni de bu ram du ga la 'gyur/_de lta bu'i dbang bcu gcig po yongs su tshang ba lan stong rdzogs par byas kyang byis pa nyid du gnas pas de la ni gsung de drang ba'i don dang sgra ji bzhin pa ma yin pa kho na ste/_dus 'khor bsdus rgyud nyid las/_nges par rdo rje'i rigs dag la yang srog gcod bya ste ral gri la ni bden pa min pa'i tshig_/rin chen la ni gzhan nor dbrog bya mchog gi pad+ma'i rigs nyid la yang gzhan gyi bud med dbrog_/zhes pa'i dam tshig rnams bzhin no/_/gzhan yang yan lag drug gi rnal 'byor gyis sku gsung thugs ye shes rdo rje mngon du byas te chos thams cad rnam pa kun tu sangs rgyas pa'i go 'phang brnyes pa'i cha nas dus 'khor gyi dbang rdzogs pa rdo rje sems dpar gsungs kyi/

btags pa dus kyi 'khor lo'i rdul tshon gyi dkyil 'khor dang dbyibs kyi sgom pa tsam las de skad du gsungs pa ni ma yin te/_skyed rim gyi dkyil 'khor gyi 'khor lo gcig mngon du byas pas 'tshang rgya ba mi srid pa'i phyir te/_ye le'i 'grel chen du/_'dir dkyil 'khor gyi 'khor lo can gang zhig 'dus pa'i dkyil 'khor spro bar byed pa des ni 'khor lo sdom pa la sogs pa spro bar mi nus so/_/gang zhig 'khor lo sdom pa spro bar byed pa des ni 'dus pa la sogs pa spro bar mi nus te/_nyi tshe ba nyid kyi phyir ro/_/zhes sogs ches rgyas par bshad cing*/_mthar mgon po byams pa dang thal ba'i dbang po lung bstan pa dper mdzad nas lung bstan pa de bzhin du dkyil 'khor gyi 'khor lo gcig mngon du byas pa'i yang dag par rdzogs pa'i sangs rgyas bcom ldan 'das 'byung bar 'gyur ro zhes pa ni 'ga' yang med do ces bshad do/_/mdor na dbang yang dag par thob pa ni phyag rgya chen po rtogs pa la bya yi de ma rtogs na dbang thams cad 'bras bu med pa yin te/_ye le'i 'grel chen las/_phyag rgya chen po'i ye shes rab tu mi gnas pa ni rnal 'byor pa rnams la bla ma dam pa ma yin pa lam dang bral bas rab tu rtogs par bya bar mi nus so/_/lam de yang bzhi pa de yang de bzhin no zhes pa ste/_de ltar dbang bzhi pa ma rtogs pa'i phyir dbang thams cad don med par 'gyur ro/_/zhes so/_/de'i phyir dbang bzhi pa gnyis sprod du 'chad pa dang*/_gsum pa nyid slar yang zlos te bzhi par 'chad pa dang*/_phyag rgya chen po rtog dpyod kyi yul du smra ba sogs kyang khyed cag gi phyogs la snang zhing*/_glegs bam mthong nas dbang bskur med par 'jug pa 'di yang grub pa'i mthar byas te sgrub par byed na kho bo cag gis ni kye ma 'di ci zhig zhes bya ba las gzhan mi shes so/_/de bas na ldem dgongs rnams ldem dgongs su ma shes par sgra ji bzhin par 'chad pas ni ngan 'gro'i lam ston pa yod de/

khams le'i 'grel chen las/_sngags kyi theg pa la ldem por dgongs pa'i skad gzhan mi shes pas srog gcod pa la sogs pa dang tshogs khang dang gtsug lag khang gi rdzas la nye bar longs spyod pa byas pa dang rtag pa dang chad pa'i phyogs bzung bas phyi rol gyi yul nye bar longs spyod pa la chad par gyur na slob dpon gyi cha lugs kyis dkon mchog gsum la co dris nas dmyal bar 'gro bar 'gyur ro/_/zhes so/_/dbyibs ni rnam pa nyi tshe ba tsam lhur byed pa ma yin par brjod bya'i don yang dag pa'i dbang du byas na ni dpal 'dus pa dang 'khor lo sdom pa dang dgyes pa'i rdo rje dang dus kyi 'khor lo sogs thams cad kyang don tha dad pa med pa'i phyir gcig gi lam las rdo rje 'chang gi rtogs pa mngon du byed pa na byang chub tha dad pa med pa'i phyir kun mngon du byed pa'ang yin te/_dgyes rdor las/_gang gis dgyes rdor rje mi shes/_/de ni ngal ba don med 'gyur/_/zhes dang*/_bde mchog rtsa rgyud las kyang*/_rgyud 'di ru ni dbang bskur bas/_/thams cad kyi ni sgrub pa po/_/rgod dang lta dang lag 'dzin dang*/_/'khyud dang gnyis sprod la sogs la/_/dbang bskur bar ni gyur pa yin/_/thams cad rgyud las dam pa'o/_/zhes gsungs cing*/_rgyud gzhan dag las kyang 'di lta bur gsungs pa mang du yod do/_/brjod byed tshig gi phreng ba sgra spyi'i rang bzhin la zhen zhing dbyibs tsam la lhar zhen pa'i byis pa'i dpon slob kyis rdul tshon gyi dkyil 'khor gyi 'gram du dkyil chog gi kha thon byed pa rnams kyis ni phan yon de mi thob ste dngul chu'i sbyor ba la phan yon bshad pa rnams ni ro bsad pa dang 'ching ba'i sbyor ba la goms pa brtan pas de ltar tshul bzhin bsgrubs pa rnams la yin gyi dngul chu mthong ba tsam mam srang la 'degs shes pa tsam la ni ma yin no/_/gzhan yang dgyes rdor ram dus 'khor gyi dbang bskur thob pa des rgyud thams cad ston pa la mi dbang bar thal/

de la dbang bskur yang des dbang rdzogs par ma thob pa'i phyir/_rtags grub ste/_des dbang bzhi pa ma rtogs pa'i phyir/_khyab ste/_'grel chen las/_de ltar dbang bzhi pa ma rtogs pa'i phyir dbang thams cad don med par 'gyur ro/_/zhes so/_/rtags grub ste/_dbang don gyi ye shes de ye shes dngos ma yin pa'i phyir te/_de dpe'i ye shes yin pa'i phyir/_ma grub na ni rang gis rgyud sde spyi rnam du phyag rgya pas don gyi ye shes su 'dod de ces phyogs sngar bkod nas/_brnyes pa las ches brnyes pa'i brgal brtag du ma byas nas mthar nges na don gyi ye shes su 'dod pa la ni skyon 'di dang gzhan yang yod pas kho bo cag dpe tsam du 'dod do ces bris pa dang 'gal lo/_/gzhan yang gdul bya mchog dman dang rgyu lam sogs gnas skabs ci yang ma phye bar dbang don dpe'i ye shes so zer ba 'dis ni don gyis dbang don yin na dpe'i ye shes yin pas khyab pa khas blangs par song ste skabs der rnam par dbye ba gzhan ci yang ma byas snang ba'i phyir ro/_/gal te/_'di ni byin rlabs rim pa'i phyir/_/kun mkhyen ye shes de lta bu/_/zhes pas thon no snyam na/_de ni lam dus kyi don gyi ye shes dbang dus su skyes pa de nyid dper byas nas 'bras dus kyi kun mkhyen ye shes kyang de lta bu yin no zhes bshad pa yin gyi/_lam dus nyid kyi'ang dbang don gi dpe yin par bstan pa ga la yin te/_skad cig gcig la mchog dga' ba/_/rang gi rig pa'i ye shes 'di/_/ngag gi lam 'das spyod yul te/_/'di ni byin rlabs rim pa'i phyir/_/zhes pas lam nyid kyi don gyi ye shes su gsal bar bstan pa'i phyir ro/_/gal te dpe'i ye shes yin yang dbang don dngos ma yin pa'i skyon med do ce na/_'dra ba'i phyir na dngos ma yin/_/zhes pa'i gzhung tshad mar khas len pa dang 'gal lo/_/gzhan yang gsang sngags mngon sum gyi lam ma yin par thal/

rdo rje gsang ba'i lam yin pa'i phyir te/_de'i dbang don dpe tsam du zad pa'i phyir/_'di ni grub pa rnams kyis bkag pa'i phyogs 'dzin par zad de/_Dom+bi he ru ka'i dbang gi lde mig las/_dbang dus kyi chags bcas kyi lam las dga' bzhi dang stong bzhi dang skad cig ma bzhi rnams rgyas par bshad nas de'i bzhi pa 'chad pa na/_ye shes 'di nyid skad cig ma/_/bsam gyis mi khyab dus yin no/_/'di nyid 'od gsal lam gyur pa/_/phyag rgya chen po dag pa'i gnas/_/rang bzhin 'od gsal dri ma med/_/sangs rgyas kun gyi thugs dgongs yin/_/skye med mngon du gyur pa yin/_/rnal 'byor dbang phyug kun gyi lam/_/da res bla ma'i drin gyis brnyed/_/e ma ngo mtshar rmad kyi chos/_/phyag rgya'i rkyen gyis rtogs pa yin/_/mngon sum lam du grags pa ste/_/byin rlabs lam du gyur pa yin/_/zhes gdams pa'i gnad kyis don gyi ye shes rtogs par bshad nas/_kha cig dpe zhes zer ba ni/_/yang dag don la rgyab phyogs pa'i/_/byis pa rnams kyis smra ba yin/_/des ni lhan cig skyes pa yi/_/ye shes ming tsam thos par zad/_/ye shes ma mthong sngags pa rnams/_/'khor ba'i chu bos khyer bar zad/_/dpe tsam yin na don dang bral/_/mig rgyu'i rgyun dag mthong ba la/_/chu bo'i rgyun dang mtshungs lta na/_/skyes bu mkhas pa cang yin nam/_/don byed ma nus 'khrul pa'i phyir/_/log pa'i kun rdzob dag tu 'gyur/_/nor ba'i lam ni 'khrul pa ste/_/ye shes de yang 'khrul par 'gyur/_/spang bya spong bar mi nus phyir/_/ye shes tsam du 'ang mi rung ngo*/_/dpe ni 'dra ba'i phyogs mtshungs te/_/ri mor bris pa'i ma he de/_/ma he'i gzugs brnyan tsam yin gyi/_/ma he'i bya ba mi nus phyir/_/'dra ba mtshon pas don byed med/_/de nyid goms pa don med 'gyur/_/rnam pa'i mtshan nyid tshang ba yis/_/dpe tsam rtogs par 'dod pa nas/_/sgyu ma'i bud med ltar 'dod na/_/dpe tsam du ni grub gyur kyang*/_/ye shes tha snyad dam bca' nyams/_/ces dgag sgrub rgyas par mdzad de/

don bsdu na/_dbang don ma yin par thal/_dbang don gyi dpe tsam yin pa'i phyir/_dper na/_mig rgyu la chu bor 'dzin pa bzhin no/_/yang de chos can/_log pa'i kun rdzob tu thal te/_snang yang don byed ma nus pa'i phyir/_'dod na/_mtshon don gyi ye shes de'ang 'khrul par 'gyur ro/_/yang de chos can/_dpe'i ye shes su'ang mi rung bar thal/_ye shes tsam du mi rung ba'i phyir te/_spang bya spong mi nus pa'i phyir te/_ri mo'i mes sreg mi nus pa'am/_ri mo'i ma hes ma he'i bya ba mi nus pa bzhin no/_/yang dbang don de chos can/_goms pa don med du 'gyur te/_dpe tsam yin pa'i phyir/_gal te rnam pa 'dra bas don byed nus so zhe na/_mi ros kyang mi'i bya ba byed par thal te/_rnam pa 'dra ba'i phyir/_gal te sgyu ma'i bud med bud med dngos min yang sgyu ma ma bshig gi bar du 'dod pa'i yul du rung ba bzhin no zhe na/_dpe tsam yin mod ye shes su 'jog byed ma tshang ngo zhes rigs pa chen po drug gis bkag nas slar rang lugs kyang*/_yon tan thams cad rdzogs pa dang*/_/grub pa mthar thug ye shes su/_/nged kyang 'dod pa ma yin te/_/dper na tshes gsum zla ba'am/_/dper na rgyal po'i bu dag ni/_/btsas ma thag pa lta bu 'am/_/sdong po'i myu gu lta bu ste/_/snga ma dag dang khyad par che/_/'di ni ye shes chen po la/_/chos sku sems kyi ngo bor 'dod/_/sems nyid yang dag kun rdzogs te/_/sangs rgyas ye shes mtshungs pa nyid/_/sgyu 'phrul dra ba'i lam du gsungs/_/ces rnal ma'i lan mdzad de de'i phyir khyed kyis bris pa ri bo la ma thogs par song zhig lcebs cig zhes bya ba'i co de dag ni slar rang nyid la dri bar 'gyur ro/_/gzhan yang khyed kyis phyag rgya pa thams cad kyis las dang po pa'i smin byed kyi dbang don gyi ye shes su smra'o snyam pa'ang rlom sems kyis smras pa yin te/

mnga' bdag mai tr-i pa de dpe'i ye shes su bzhed cing*/_rje na ro pa ni de don gyi ye shes su bzhed la/_rje mar pas/_bla ma gnyis bzhed pa mthun te/_rje mai tr-i pas 'dod chags bde chen du 'ching mi nus pa'i gang zag la dgongs la/_rje nA ro pas 'ching nus pa'i gang zag la dgongs so zhes bzhed do/_/ces rin chen rgyan 'drar bshad pa rnams ma thos par zad pas so/_/'on kyang khyed cag gi 'dod pa des yang dag par na dpe'i ye shes kyang ngos ma zin te chags pa'i gnas skabs bzhi pa kho na myong ba la dpe'i ye shes so snyam par zad mod/_de ni khyi phag dang ba lang thams cad kyis kyang myong ba nyid do/_/des na rje mai tr-i pa bzhed pa'i dpe'i ye shes sogs ni de lta min la/_'di dag tu dpe don gyi dbang gi ngo bo/_thob mtshams/_brda la sogs pa rnam pa gzhan gyis dbang du 'gyur tshul/_song ba'i tshad/_rgyu lam gyi dbang gi khyad par sogs la rje btsun mar pa yab sras kyi bzhed pa rmad du byung ba khyed cag gi rna lam du mi 'tsham pa du ma yod kyang*/_rje mi las/_rnal 'byor nyams su blang rgyu la/_/rgol dang phyir rgol rtsod par 'phangs/_/ces pa ltar rtog ge'i dbu ba 'dus pa'i phung po la gcig tu zhen pa'i rgol ba la bstan du 'phangs pas 'dir yang gsang ba mi sgrog go_/de ltar ma dag pas dag pa sun 'byin pa'i dogs pa'i mtha' rnams bsal nas/_da ni don dngos la 'jug par bya ste/_mdor na rdo rje'i slob dpon mchog gi dngos po grub pas slob ma'i skal ba dang mos khams ji lta ba bzhin shes nas gang lam 'di lta bu'i snod du rung ba de dag thabs dang dus ji tsam gyis smin par 'gyur ba de tsam gyis smin par byas te de nas skyed rdzogs kyi snying po 'di lta bu dag bstan par bya'o/_/des na rnal 'byor gyi dbang phyug te los thog mar brda'i rnam grangs bcu gnyis bstan nas na ro pa cung zad smin par mdzad la/

de nas dka' ba chen po bcu gnyis kyis dbang bzhi rdzogs pa ste yongs su smin pa de'i tshe grol bar mdzad pa dang*/_dzA lan+d+ha ra pas rgyal po d+ha ri ka pa lo bcu gnyis smad tshong ma'i g.yog tu bzhag pas rgyud sbyangs pa dang*/_yang dzA lan+d+ha ri zhes bya ba'i slob dpon gyis rgyal blon gnyis mgron bu lnga bcu re'i ched du chang 'tshong ma la btsongs nas lo bcu gnyis g.yog tu bzhag pas smin par mdzad pa dang*/_rje mar pas mi la mthu chen yi chad chen po bdun gyis rgyud sbyangs te smin par mdzad pa dang*/_rje mi las sgam po pa la snyan rgyud lhan cig skyes ma'i lugs su dbang sin+d+hu ra'i dkyil 'khor las bskur bas smin par mdzad pa sogs kyang yod de/_mdor na smin pa ces bya ba slob ma'i rgyud rdo rje theg pa'i dngos kyi snod rung du legs par dul zhing ye shes skye nges su byas pa cig yin la/_dbang po ches dman na'ang sngags spyod la ma dad pa mi skye zhing mos par gyur pa tsam zhig dgos so/_/gnyis pa ni/_yar gyi ngo yi tshes bcu la/_/zhes dang*/_zhal gdams su zla ba gang yang rung ba'i yar gyi tshes bcu la zhes pas mkha' 'gro'i dus khyad par ba yin pa'i phyir tshes bcu nas sgrub pa la 'jug go_/gsum pa sgrub pa'i bkod pa bsham pa ni/_mdzes pa'i maN+Dal chag chag gdab/_/dri dang chang gis byug par bya/_/zhes stegs bu dang*/_chos 'byung pad+mar ldan pa bri/_/rang rang phyag mtshan steng du dgod/_/me tog dmar po'i tshom bu'ang dgram/_/ces rdul tshon gyi dkyil 'khor dang*/_mtshan dang ldan pa'i ka pA lar/_/btung ba bzang pos legs par gang*/_/bdud rtsi lnga dang rtsa brgyad stong*/_/rin chen 'bru dang snying po lnga/_/gang 'dod rdzas rnams gzhug par bya/_/zhes thod pa'i dkyil 'khor dang*/_ma nyams me long gtsang ma la/_/shes rab mtshal dang*/_/zhes pas mkha' 'gro dbang sdud kyi dkyil 'khor dang*/

sin+d+hu ras/_chos 'byung gru gsum bsnol mar bri/_/de dbus hrIHlas gyur pa yi/_/bdud bzhi las rgyal khro mor skyed/_/phyogs kyi pad+ma 'dab bzhi la/_/'byung bzhi skyed pa'i sa bon las/_/rigs bzhi mkha' 'gro rnam bzhi bskyed/_/leb rgan dmar po'i steng du bzhag_/zhes sin+d+hu ra'i dkyil 'khor dang*/_zhar la mdun skyed ji ltar skyed pa dang*/_bde ba'i stan la 'dug nas ni/_/o rgyan phyogs su kha bltas nas/_/ces ji ltar 'dug tshul dang bcas pa gsungs te/_de yang bsdu na/_sa chog gi bya ba/_stegs bu bca' ba/_dkyil 'khor drug bkod pa ste gsum las/_dang po la/_sa brtag pa/_sa bslang ba/_bzung ba/_sbyang ba ste bzhi las/_brtag pa ni/_gong du bshad pa gnas brtag pa nyid kyis grub pa ste/_gang du 'gal rkyen med cing mthun rkyen tshang ba'i sar sgrub pa'i phyir ro/_/bslang ba la yang snang ba mi las bslang ba ni/_gnas de gzhan gyis bslang ba ma yin pa nyid kyis tshang la mi snang ba sa lha dang*/_gzhi bdag las bslang ba ni/_sngon 'gro'i gtor ma gtong ba ste/_de'i yang thog mar bsang sbyang sogs dkyil 'khor gzhan gyi bsang chu las thams cad pa'i bya ba rnams 'dir nang mchod kyis byed dgos pa'i phyir thog mar lag mchod bya ste/_de yang gang du bya ba'i snod ni/_sdom 'byung gi snod kyi mtshan nyid brtag pa'i le'ur/_bud med thod pa'ang mi bzung ste/_/ces dang*/_dum gsum sgrub po'i dngos grub 'gyur/_/zhes bshad pas skyes par thod pa dum bu gsum pa'am yang na cha gcig pa mtshan nyid dang ldan pa ste/_mdor na dbyibs kha dog gshong bu tshangs bug ri mo sogs mtha' dag nas der bshad pa'i skyon dang bral zhing yon tan tshang ba la bya yi/_gzhan thod pa'i rnam gzhag bam ril thod mkhar dang rkang gnyis bya 'phur dang lha mo gnas mkhar sogs nas bshad pas ni mi bya ste de dag mu stegs kyi gzhung yin pas so/_/thod pa mtshan dang ldan pa 'di ni ma rgyud du snod kyi mchog yin pas mi gtsang ba'i dogs pa sogs mi bya ste/

mngon brjod bla mar/_dung dang nya phyis mu tig ste/_/gsum char rgyu las byung yin na/_/chos kyi sku yi lus can gyi/_/thod pa la ni su zhig smod/_/ces bshad do/_/lag mchod gang la bya ba'i rdzas ni myos byed kyi bcud de/_sdom 'byung myos byed kyi le 'ur/_ye shes rdo rje man+d+ha rar/_/grags te mkha' dbyings 'o ma'i mtsho/_/'o ma'i rgya mtsho mdzes pa yi/_/bdud rtsi bsrubs pa tsam gyis ni/_/de las skyes pa'i lha mo chang*/_/bu mo 'dod pa'i gzugs can ma/_/zhes sogs phyi rol pa gzhug pa'i phyir rgya mtsho bsrubs pa las lha mo chang byung zhing de lha thams cad kyi dga' mar gyur pa'i sngon gyi gtam rgyud dang sbyar te/_man+d+ha ra yi dbus byung nas/_/chu bo kun tu gyur nas ni/_/'o ma'i rgya mtsho zhes bya bar/_/mar dang sbrang rtsi lta bur 'bab/_/ces sogs dang*/_ji ltar bya ba'i tshul rnam dag dang bcas pa rgyas par bshad nas/_myos byed las gzhan mchod pa med/_/mar me sbyin sreg mchog ma yin/_/bla ma dang bral chos med de/_/chos dang bral ba'i grol ba med/_/myos byed las gzhan dam tshig ni/_/gang yang 'byung ba ma yin no/_/zhes bshad cing sbyangs rtogs sbar bar mi nus pas bag med du bsten pa ni dmyal ba'i rgyur yang bshad de/_de nyid kyi 'phror/_bdud rtsi'ang 'di nyid dug 'di nyid/_/ces dang*/_sngags pa chang gis rnam myos pa/_/'dod la brkam zhing 'khrig par sred/_/rgod cing glu ni de bzhin len/_/thab mo la brtson rnam par 'khrul/_/zhes sogs bshad do/_/der chang gi rigs mang du bshad kyang bsdu na spyir chang sna bzhi ste/_dus 'khor 'grel chen las kyang*/_'dir chang thams cad shes rab kyi rang bzhin te/_sbrang rtsi las skyes pa dang 'bras las skyes pa'am shing las skyes pa'am gzhan pa'o/_/zhes dang*/_de'i rgyud las/_shes rab rang bzhin sbrang rtsi dang bcas bu ram las skyes 'bras las skyes sam shing skyes te/_/zhes gsungs pas 'bras chang la sogs pa ni 'bru'i chang ste 'dis 'bru'i phye sogs las byas pa bcos ma'i chang yang nye bar bsdu'o/_/bur chang gis shing gi chang ji snyed pa bsdu ste rgya gar nag sogs na ljon shing las 'dzag pa'i chang du ma yod par grags so/_/sbrang chang gis me tog gi chang ji snyed pa sdud do/_/rgun 'brum gyis mdza' ti'i chang sogs 'bras bu'i chang ji snyed pa sdud de/

gzhan yang rtsa ba dang sdong bu dang 'dab ma dang tho gu dang sbyar ba las gyur pa sogs mang du yod pa rnams kyang 'bru dang shing dang ldum bu dang 'bras bu ste gang gi rigs su gtogs pa dang gtso che ba der sdud do/_/de dag las gang brnyed pa'i bcud blugs te bdud rtsi ril bu dang sbyar ba ni gang la bya ba'i rdzas so/_/'dir sgrub pa khyad par ba'i dus su ni skye bos smod pa'i 'jigs pa med pa'i phyir nges par myos byed kyi dam tshig dang ldan pas bya la/_dam rdzas su ming btags nas sred pa'i dbang gis 'jol nyog tu spyod pa de ni mdo sngags kyi lam pa gang gi yang bya ba ma yin no/_/sgrub pa las gnas skabs gzhan dus bzang gi mchod pa la sogs pa'i tshe ni rten nyan thos kyi dge slong du gyur pa'am/_dge 'dun gyi bcas pa la sogs pa'i dbang ngam/_yul dus kyi dbang sogs kyis skye bos smad pa'i 'jigs pa yod pa'am/_a wa d+hu ti pa'i rnal 'byor pas yo byad ma tshang ba yin na'ang ji ltar rigs pa'i snod du 'o ma dang chu gtsang dang rdo rje'i chu sogs la bdud rtsi'i ril bus bran pa'ang bya ste/_mdor na rnam par rtog pa med pa nyid dam tshig gi rdzas kyi mchog yin gyis mtshan mar bzung ba thams cad ni dam tshig ma yin pa'i rdzas so/_/de bzhin du sha khrag gi gtor ma dang dam tshig gi rdzas kyi sha chang gzhan yang gnas skabs 'di lta bu yin te/_'on yang de'i ched du bsad pa'i sha khrag dang rin gyis brnyed pa'i sha khrag yang ma yin te gang za ba po yod na gsod pa po yod pas bsad pa'i sha gang las blangs pa'am nyos pa de dag ni mtshan ma dang bcas pa kha na ma tho ba'i sha yin pas sngags pas dam rdzas su bza' bar ma gnang la/_rang bzhin gyis shi ba yul dus gang na bza' ba'i don du mi gsod cing rang gar shi ba yang 'dor ba de dag ni brnyed par sla la kha na ma tho ba med pa yin pa'i phyir/_de dag la bzang ngan dang zhim mi zhim sogs ro'i 'dzin pas ma bcings par ye shes su ro bsnyoms nas rnal 'byor pas spyod pa ste/

de'i phyir sha lnga po ni 'phags yul du sha'i phyir gsod pa med pas gnang ba yin no/_/gal te yul gang na sha lnga po de las kyang 'ga' zhig bza' ba'i don du gsod pa yod na de dor nas yul der mtshan ma med par grags pa cig bzung dgos par dus kyi 'khor lor bshad la/_de'i tshe bod yul 'dir ba lang sha'i ched du gsod pa yod pas ba lang gi sha'i tshab tu bya rog gi sha lta bu gzhug pa'ang don gyis thob par yod do/_/skye bos smod pa la sogs pa'i 'jigs pa yod pa'i tshe ni ji ltar de dag smod par mi 'gyur ba'i kha zas dang btung ba sogs nyid cho gas byin gyis rlob pa ste/_dam tshig gi rdzas ma bsten pa'i ltung ba ni sha lnga dang bdud rtsi lnga'i ril bu yungs 'bru tsam sa ldang ba'i rnal 'byor gyi tshe bsten pa dang*/_bdud rtsi myang ba dang sems kyis dam rdzas la mi snang ba nyid kyis khegs la ma smin pa'i skye bos dam rdzas mthong ba las ma dad par gyur na phar phyin theg pa'i gzhan sems ma bsrungs ba'i nyes pa dang sngags kyi gsang sgrogs kyi ltung ba 'byung ba'i phyir ro/_/des na rnal 'byor pa rang gi ngor chos thams cad gzod ma nas dag pa'i phyir gtsang mi gtsang bzar rung mi rung smad mi smad sogs la sdang zhen dang bral bas rnam rtog gi 'dzin pas ma bcings cing kun rdzob tu rten dang yul dus kyi skye bo'i blo la sogs pa shes pas de dang rang gi lam gnyis ka dang mi 'gal bar spyod cing rang la brten nas gzhan rgyud la ltung ba mi sog par bya ba yin gyi/_deng sang bod yul 'dir phal cher gyis dam rdzas su ming btags nas sha bza' zhing tsho ba bsad ma thag pa sogs khyim pa dag sbyor du 'jug pa dang rang gi 'khor gyis lag bdar te srog dang 'brel ba dang srog dang 'brel du bcug pa la nyo tshong byed pa sogs kyis sha chang med na gsang sngags med pa skad du byas te sred pas khyim pa ltar 'jol nyog tu spyod pa dang*/

kha cig gis sha chang la bram zes kun dong gi phreng ba mthong ba ltar rgyang ring po nas mig dang sna 'gegs cing mi gtsang ba 'bum phrag gi do zla ma yin par bltas nas 'o ma dang bur chu sogs la bdud rtsi dang zan la sha khog gi gzugs brnyan byas pa la ba lar byed pa de gnyis ka'ang dngos por mngon par zhen pa yod na ni sngags bla med kyi lam shes pa'i rnam 'gyur du mi snang ngo*/_/de'i phyir rje mi las/_spyod pa phyi nang gnyis su dbye/_/zhes dang*/_rgyud las/_phyi ru nyan thos spyod pa skyong*/_/nang du 'dus pa'i 'khor los dga'/_/zhes gsungs pa ste/_ji srid pha rol gyi ma dad pa bsgyur mi nus kyi bar du'o/_/tshe 'di'i rnyed bkur nyams kyis dogs pas 'jigs te tshul khrims dang dam chos la ngo lkog gis tshul 'chos pa ni g.yon can gyi spyod pa yin la/_'di ni de dang phyogs tsam yang mtshungs pa min te/_snga ma ni 'bras bu rdo rje 'chang gi go 'phang la dmigs nas gnas skabs pha rol po gsang sngags kyi lam dang gang zag la smad pa'i nyes pa srung ba'i phyir yin la/_phyi ma ni 'bras bu tshe 'di'i rnyed bkur la dmigs nas gnas skabs rang gi bstod bkur nyams kyis dogs pa yin pa'i phyir ro/_/ci'i phyir pha rol po gsang sngags la smad pa'i nyes pa srung zhe na/_rgyal sras rnams ni byang chub kyang gzhan don du sgrub kyi bdag don du ma yin la/_gzhan phan phra mo re'i ched du'ang rang gi lus srog longs spyod dang bcas pa lan du mar yang 'dor bas sgrub dgos la/_rang la brten nas gzhan nyes pa chen po la bkod na des gzhan don ji ltar nus/_nyes pa'ang rdo rje theg pa'i lam dang gang zag smad pa'i gong na de bas 'jigs pa'i nyes pa gzhan med de gnas skabs mthong ba'i chos la mkha' 'gro dang sha za rnams kyis gsod pa dang 'jigs pa chen po brgyad dam bcu drug po gang rung 'byung la/_phyi mar snod pa po yang gsang sngags pa yin na rdo rje'i dmyal bar ltung zhing gzhan du yang ngan song gi sdug bsngal mi bzad pa myong ba'i phyir te/

mdor na 'phags pa dgra bcom pa dang rang sangs rgyas 'bum phrag du ma la smad pa bas rdo rje'i theg pa'i lam dang gang zag la bstings pa rnam par smin pa ches mi bzang ba yin no/_/des na phyi rol gyi spyod pa mdzes mi mdzes cung zad kyis gang zag de'i yin tshul rtogs par mi 'gyur te spyod pa mdzes mdzes zhi zhi ltar snang la/_nang du mi dge ba drag zhing rtsub pa rgyud mar spyod pa'ang yod la/_rnal 'byor gyi dbang phyug rig pa grub pa dang rgyal sras chen po rnams gdul bya sna tshogs pa 'dul ba'i phyir spyod pa skye bo'i ngor gdug zhing rtsub pa mi mdzes par ston pa'ang du ma yod de/_rgyal po in+d+ra bo d+hi 'dod chags la ches zhen pa'i tshul dang*/_slob dpon lA ba pa gnyid kho na log pa'i tshul dang*/_sha wa ri rngon pa'i brtul zhugs 'dzin pa dang*/_bi na sa dang su kha d+ha ri la sogs pa chang tshong dang tshogs can ma'i tha snyad mdzad pa dang*/_de bzhin du gcer bu pa dang kun tu rgyu dang dbang phyug pa dang kla klo sogs kyi spyod pas sngags kyi lam sbyong ba dang*/_bod yul du'ang zhang g.yu brag pa dmag dang 'khrug pa mdzad pa lta bu yin la/_kre bo mgon po bya bas sha ba rgyug 'gyel gyi mthu kho na btsongs pa dbon ston skyer sgang pas gsan pas thugs ma rangs te mi gsod kyi gshan pa ces lan 'ga' 'bar phyis khong grongs nas spur sbyong tshe skyer sgang pas rmi lam bzung nas gzigs su byon pas spur khang gi steng na bdag med ma lha mo bco lnga khra khad de bzhugs 'dug pa khong byon pa dang zhal nang du bsgyur te gzigs su ma btub/_der zhal ston pas gsol ba btab pas khyod kyis gsang sngags kyi rnal 'byor pa la 'bar yod pas bshags pa gyis gsung*/_der bshags pa tshar ba dang thams cad zhal phyir bsgyur nas/_gsang sngags spyod pa'i rnal 'byor gyi/_/rnam thar dpag par mi nus kyi/_/thams cad mkhyen par ma gyur tshe/_/gzhan rgyud khong du mi chud pas/_/mnar med skye ba'i las la soms/_/rang rgyud ngan sol dag snang sbyongs/_/mthol bshags gnyis dang 'bral ma byed/_/gsung skad de bzhin du dam rdzas la rtog pa byas pas bar chod du gyur pa yang*/

dbang gi lde mig las/_rigs ldan dge slong ho mi Nis/_/ha ri ke lar phyin pa'i tshe/_/mkha' 'gros srog ni dbang du byas/_/de nyid du ni nA ga rar/_/khrag tu skyugs te dus byas so/_/na rtog bram ze rtog pa yis/_/de wi ko Tar phyin pa na/_/rang dbang med par srog bcad gyur/_/zhes pa'i phyi ma ni yul na tog gi bram ze zhig la mkha' 'gro ma zhig chung mar yod pa des 'bras chan phyi ma 'tsheng kyi bar la nyin lam bcu bzhi'i sa nas skye bdun zhig gi sha blangs te nyin lam bcu bzhi'i sa yod pa de wi ko Tar bskyal nas 'bras chan drangs pas lag pa khrag gis gos pa mthong nas dris pa na des drang por smras te do nub der tshogs kyi 'khor lo la 'gro/_khyed dang 'grogs pa'i skal ba'ang zad do ces smras pa dang*/_bram zes bdag yang khrid cig zhes byas pas khyod gtsang sbra'i rtog pas snod du mi rung zer der rtog pa mi byed kyis khrid cig zhes nan gyis bskul bas khas blangs te rdzu 'phrul gyis skad cig la sleb pa na mkha' 'gro'i tshogs kyi dbus su skye bdun gyi sha dam rdzas su bkye zhing khyad par thod pa'i klad pa thur mas bkye ba na kho skyug bro bas len du ma 'dod der gtso mo dang tshogs thams cad dang chung mas bskul bas kyang zar ma 'dod de zos na de nyid du dngos grub thob par 'gyur skad/_de nas gtso mo des nas 'bru bdun bram ze'i lag par blug ste par ba btsums lag pas bzung nas mig tshum zhig zer te/_da ni zhag bdun na 'dir shog zhig zer skad mig phye ba dang rang gi khyim na 'dug ste zhag bdun na shi zhes rin chen rgyan 'dra sogs su bshad pa'i gtam rgyud der snang*/_sngags spyod la ma dad pas bar chad du gyur pa'ang*/_de nyid las/_gsang ba'i theg pa 'di nyid du/_/kun tu rtog par mi bya ste/_/the tshom zhugs par gyur pa dag_/der dpon dga' ba ri bo skyes/_/'od ma'i tshal du phyin pa na/_/ston pa'i dge slong dga' ba'i dbyangs/_/gsang ba'i spyod pa la zhugs te/_/tshogs kyi 'khor lo bskor ba las/_/kun+d+hu ru yi spyod mthong bas/_/'di ni rgyud du ma gsungs cing*/_/rdo rje can gyi spyod min snyam/_/rtog pa skad cig tsam gyis ni/_/sha zas khyer te bas mtha' ru/_/sha rus phye mar brlags pa yin/_/zhes dang*/

sngags spyod la the tshom tsam gyis bar chod du gyur pa yang*/_de nyid las/_the tshom byung na bar chad 'byung*/_/grong khyer ra dar skyes pa yi/_/khyim bdag rigs kyi dge slong ni/_/sa ma nga ni zhes bya bas/_/na di ke ra'i gling phyin pas/_/slob dpon bzang po'i zhabs ces pa/_/thams cad 'khor 'dus pa dang bcas/_/dur khrod sin+d+hu zhes bya bar/_/tshogs kyi 'khor lo'i spyod mthong bas/_/dge slong sar bu ma dad de/_/de tshe dge slong 'di lta bu/_/log pa'i lam du zhugs snyam ste/_/rtog dang bcas te spyod pa'i tshe/_/keng rus gnyis dang sha za gcig_/gsum gyis bzung ste khyer nas ni/_/dngos su zos pa byung ba yin/_/dzA lan+d+ha ra'i gnas su ni/_/b+hi na sa ra zhes bya bas/_/rnal 'byor pho mo rol pa la/_/rgad pa tsam gyis khrag tu skyugs/_/ka ling+ka yi gnas su ni/_/brtul zhugs spyod pa nag po pa/_/gcer bu mtshan mo dur khrod du/_/rab tu rgyu zhing 'gro ba'i tshe'i/_/dge slong ang+ga d+ha ri zhes/_/b+hi kra pu ra'i gnas brtan zhig_/mtshan mo gcer bu rus rgyan gon/_/dur khrod chas dang bcas pa yis/_/gar gis rgyal po'i bu mo la/_/skyed tshal ra bar spyod mthong bas/_/de dag rnams la ma dad pas/_/khyod la bar chad 'byung zhes gsungs/_/de ma thag tu bros pa las/_/phyis ni bshags par 'dod na yang*/_/yul med gyur pas srog btang ngo*/_/o rgyan yul du rang byung ba/_/slob dpon lA ba pa las ni/_/gsang ba'i spyod pa mthong ba las/_/rgyal po klu snying ma dad pas/_/de ni ma thag tu 'dze yis zin/_/zhes bshad do/_/des na gsang sngags bla med ni rtog pa med pas khyad par du byas pa yin pas yul srol dang 'jig rten gyi tha snyad kyis bgrod bya bgrod min bza' bya bza' min sogs dang*/_nyan thos kyi spyod pa sogs 'og ma'i grub pa'i mtha' dang spyod pa'i kun rtog gis ma bsdams cing sred zhen dang tha mal du lta ba med pa cig gis gnas skabs skye bos smad par mi 'gyur ba tsam gyis sgrub cing*/

nam nus pa thob pa na ni 'jig rten dang 'gal ba'i spyod pa la zhugs te nus pas de dag gi ma dad pa zlog zhing sngags kyi che ba 'byin pa slob dpon chen po bIr+Wa pa dang rdo rje dril bu pa dang na ro zhabs dang mai tr-i pa dang grub thob o rgyan pa lta bu yin no/_/de ltar lag mchod kyi rdzas 'phros don dang bcas pa bshad nas lag mchod dngos ni zhal gdams las phyag len la ltos pa'i phyir go rim 'khrags 'khrugs su gsungs pa rnams nA ro yab sras kyi phyag bzhes rim brgyud bzhin sgrub thabs las ji ltar gsung pa nyid yin no/_/de yang spyir rgya gar na lag pa g.yon pas bshang gci'i sgo phyi ba sogs byed pas mi gtsang bar grags pas de'i rtog pa gzhom zhing ro mnyam pa dang ma rgyud kyi dam tshig khyad par ba yin pa'i phyir gsang sbyang sogs g.yon pas bya ste/_rdo rje mkha' 'gror/_'jig rten pa rtag g.yon la spyod/_/brtan pa dang ni g.yo ba yi/_/'gro kun g.yon las byung bas na/_/g.yon gyis mchod cing g.yon bza' bya/_/zhes dang*/_g.yon gyi rgyud ni dmigs nas su/_/skye bo g.yon gyi spyod pa bya/_/thams cad g.yon pas byas na ni/_/myur du dngos grub grub par 'gyur/_/zhes dang*/_sdom 'byung las/_'jig rten gsum po'i rgyu mi rgyu'i/_/'gro kun g.yon las byung bas na/_/rnal 'byor ma rtag g.yon la spyod/_/rkang pa g.yon pa sngun du dor/_/lag pa g.yon gyis mchod par bya/_/g.yon pa yis ni tshim dang zar/_/zhes sogs ma rgyud phal cher las bshad do/_/des na rnal 'byor pa bcom ldan 'das ma'i nga rgyal dang ldan pa des lag pa g.yon gyi sor mo lnga po the bong sa nas the'u chung nam mkha'i bar du 'byung ba lnga dang rigs lnga sogs su lhun gyis grub pa'i theb srin sa rlung thabs shes su sbyar bas chos 'byung gi rnam par grub pa lag pa steng du lta bas snying gi thad du bcas la/

slar thur du snub pa'i theb srin gyis thod pa nas bdud rtsi blangs te thod pa dang chang la gtor la las sngags kyis bgegs bsang*/_'dir las sngags ni spyir thabs rgyud la lha yab las la rgyu zhing shes rab kyi rgyud la lha mo las la rgyu ba dang dkyil 'khor mang zhig la byang gi lha las lhar 'gyur ba mang bas de'i tshe 'dir las kyi mkha' 'gro ma las lhar rigs mod kyang gzhung zhal gdams su gsal kha ma byung bas spyi 'gro nyid phal gyis 'jug sla bar gzigs nas sgrub thabs su pha rgyud kyi lugs bgegs mthar byed kyi sngags kyis bsang bar mdzad la/_de bzhin du khyad par tha dad pa med mi rung ma gtogs tshogs bsag gi yan lag bdun pa sogs phal cher deng sang kun la grags che ba'i tshig gis mdzad pa ni blo gros chung ngu re re 'jug srid na de mang bas mi skrag pa'i ched du thugs rjes dgongs pa'o/_/slar swa b+hA wa brjod pas phyag rgya des chang gi steng du mdun nas g.yon bskor du zlum bskor byas pas bdud rtsi'i rgya mtsho dkar mer ba bsam pa ni bde ba'i brda'o/_/oM AHhU~M zhes zlum bskor gyi nang du mdun nas g.yon bskor du chos 'byung zhig bris pa ni bde ba stong par rtogs dgos pa'i brda'o/_/hrIHha ri ni sa zhes de'i dbus su thig le byas nas sa bon lnga bkod pa stong pa rang rig 'od gsal du dag pa'i brda'o/_/sa bon de las lha mo lngar gsal btab pa chang nang gi dkyil 'khor ro/_/slar yang bdud rtsi dang las sngags kyis lag pa so so'i bgegs bsang*/_g.yas pas sngar gyi phyag rgyas bdud rtsi blangs te g.yon pa'i thil du zlum bskor chos 'byung sa bon las sngar ltar skyed pa ni lag pa'i dkyil 'khor ro/_/zhal gdams las dkyil 'khor 'di gnyis la'ang ye shes pa gzhug pa dang mchod bstod sogs re re nas gsungs mod kyi spros pa nyung ba dang lag len bde zhing nam mkha'i dkyil 'khor nyid 'di gnyis kyi ye shes par 'gyur ba'i phyir phyag len la skabs 'dir mchod bstod lhan cig tu mdzad de/

de yang lag pa g.yas pas so so'i phyag rgya dang sngags kyis mchod yon sngon du 'gro ba'i nyer spyod lnga rol mo dang dang bcas pas mchod pa ni phyi'i mchod pa'o/_/theb srin gyis bdud rtsi 'thor ba nang gi mchod pa'o/_/'khyud pa'i tshul gyis gsang ba'i mchod pa ste mchod pa gsum gyis mchod la/_g.yas pa'i thal mo snying gar bzhag ste bstod pa bya'o/_/de nas mdun gyi nam mkhar 'khor lo sdom pa yab yum gyi dkyil 'khor rten dang brten par bcas pa skad cig gis spyan drangs par mos te spyan 'dren gyi tshig dang sngags brjod/_g.yas pa 'bar ba'i phyag rgya phyed pa dpral bar bskor zhing pheM yig brjod/_mchod pa gsum gyis mchod/_yab yum gyi rkang brgyad kyis bstod pa ni nam mkha'i dkyil 'khor ro/_/de ltar brda gsum/_dkyil 'khor gsum/_mchod pa gsum ste don dgus lag mchod grub par rje btsun ma 'di'i yig rnying mtha' dag las grags pa yin la/_nam mkha'i dkyil 'khor nyid la'ang rgyas par na dam tshig pa lha lnga nas drug cu rtsa gnyis ma'i bar ji tsam mos pa skyed ye shes pa spyan drangs cing bstim go cha bkod dbang bskur bzlas pa nyung zad dang mchod bstod kyi bar bya/_'bring du dam tshig pa cig char gsal btab ste ye shes gzhug pa sogs bya/_bsdus pa'i rnal 'byor ni dam yes dbyer med du gnas pa spyan drang ba sgrub thabs las zur gyis gsungs pa 'di nyid do/_/de nas nam mkha'i dkyil 'khor lag pa'i dkyil 'khor la thim pa'i rkyen gyis lag pa'i lha tshogs bde ba chen por yab yum dbyer med du zhu ba la lag pa g.yas cung zad srub pas gur ltar bkab ste g.yon du bskor bas chang nang du blugs tshul gyis chang nang gi lha tshogs la thim pas bde stong gi ye shes bdud rtsi mchog gi ngo bor zhu ste dbyer med du 'dres par bsams la/_lag thil gnyis cung zad 'phur ba'i tshul dang rdo rje bsdams pa las the bo gnyis mdzub mo gnyis the'u chung gnyis rnams so sor rtse sprad de thad kar brgyangs pa'am/

yang na de las the'u chung bsnol ba yang rung ste chos 'byung skye gnas kyi phyag rgya bcas pa chang gi steng du g.yon du lan gsum bskor zhing yi ge lan gsum brjod pas/_dang pos sku'i bdud rtsi zla ba ltar dkar ba/_gnyis pas gsung gi bdud rtsi nyi ma ltar dmar ba/_gsum pas thugs kyi bdud rtsi bai DUr+Ya ltar sngon po zhun ma lta bur byin gyis brlab bo/_/lag mchod kyi tshul 'di ni kun las rmad du byung ba yin te/_sdom 'byung las/_zhi ba'i btung ba'ang lha mo ste/_/rdo rje rnam snang mdzad gzugs gnas/_/rnam snang mdzad ma'i sku'i dbus su/_/he ru ka ni zhu bar gyur/_/zhes dang*/_mkha' 'gro rgya mtshor/_rnal 'byor ma ni 'di rnams kun/_/bdud rtsi'i gzugs su bsgom par bya/_/zhes so/_/de ltar bsgrubs pa'i bdud rtsi 'dis ni sa dang rdzas la sogs pa dag par bya ba dang*/_lha dang bla ma sogs mchod pa dang*/_rang nyid kyi dngos grub tu spyod pa dang*/_bgegs tshar bcad pa sogs bya ba thams cad byed de/_sdom 'byung las/_bdud rtsi drag po'i gzugs can ma/_/'phrog dang bya ba longs spyod la/_/de phyir snying po bdud rtsi yin/_/zhes so/_/lag mchod kyi phan yon kyang*/_rnal 'byor ma kun spyod las/_lag pa'i mchod pas rnal 'byor pa/_/dbul ba'i 'dod don grub par 'gyur/_/sems ni gzhan du gyur pa dang*/_/bza' btung dgos sogs 'thob par 'gyur/_/lha yi mchod pa byas na ni/_/de la bsams pa rnam grub 'gyur/_/zhes mchog dang thun mong gi dngos grub kun thob par bshad do/_/spyir chang gi ma dag pa sbyong ba la/_sdom 'byung las haHhoHhrIHgsum gyis sbyong zhing yi ge gsum gyis spel ba dang*/_rgyud gzhan las sbyang rtogs sbar ba tha dad pa du ma dang*/_dus 'khor du sku gsung thugs ye shes rdo rjes sbyang rtogs byed pa sogs du ma bshad cing*/_lag mchod kyang bde mchog gi phyogs las lag pa g.yon gyi sor mo lnga bsdus pa'i dbus dang drug tu go cha'i dpa' bo drug dang thil du dpa' mo drug bskyed pa dang g.yas pa la go cha'i yab dang g.yon pa la yum bskyed de kha sbyar ba'i bar du sha chang gis mchod pa sogs du ma yod kyang de dag tu chang lhar bskyed pa nyung la 'di ni rgyud kyi sbas don man ngag gis brgyan pa ches zab par snang ngo*/_/de nas thod pa'am ci 'byor ba'i snod du gtor ma bshams te bdud rtsi 'thor bas bgegs bsang*/

swa b+hA was gtor ma'i snod bcud gzod nas dag pa'i stong pa nyid du sbyangs te skad cig gis nam mkha'i dbus su mthar gnas kyi yi ge ya ra la wa bzhi thig les brgyan pa 'byung ba bzhi'i sa bon du rgyud phal cher las grags pa'i phyir yaM las rlung dkyil sngon po ngo bo rlung rnam pa gzhu rgyud dang bcas pa'i tshes brgyad kyi zla ba kha gyen du bsten pa'i ldir gyi cha cung zad gzhu'i chang bzung ltar skyong thabs su gnas pa lta bu chang bzung gi dbus su sa bon dang mchog ma gnyis la rlung gi ba dan res brgyan pa/_de'i steng du raM las me dkyil dmar po gru gsum rtse mo thur du rlung dkyil la zug pa dbus sam rtsa bar sa bon can no/_/de'i steng che bar gnas pa'i zur gsum du ka pA la'i ming gi dang po thig les brgyan pa kaM yig las sku gsung thugs kyi rang bzhin mi mgo skam po dngos grub ster ba'i phyi rol du lta ba de'i steng du chos nyid skye ba med pa mtshon pa dgag pa'i tshig a thung las chos dbyings stong chen gyi rang bzhin ka pA la bde ba dang zung du 'jug pas phyi dkar la nang dmar ba/_spros mtshan tha dad pa med pas cha gcig pa/_rnal 'byor pa nyid kyi ye shes las snang ba'i phyir dpral ba tshur lta ba/_rtog pa'i spyod yul ma yin pas rgya tshad las 'das pa nam mkha' thams cad dang ro mnyam pa skyed pa ni gtor ma'i snod de/_rgyud sde 'og ma rnams las spyir oM las rin po che'i snod dang pad+ma'i rigs la paM las pad+ma'i snod sogs skyed pa ltar ro/_/de bzhin du rgyud sde 'og mar lha rdzas kyi rang bzhin sngags dang phyag rgyas byin gyis brlabs pa ni gtor ma yin la/_rnal 'byor ma rgyud 'dir ni mU dra ni gcin te dri chu dang*/_bi ni dri ma'am rnam pa ste dri chen dang*/_shU dra ni dkar po ste khu ba dang*/_ma d+h+ya sa ni dbus gnas bcud de klad pa dang rkang mar/

rak+ta ni dmar po'am chags pa dang khrag ste bdud rtsi lnga'am sgron me lnga'o/_/na ra ni mi/_go ni don dgu la 'jug yang 'dir ba lang*/_ku D+hu ni khyi/_ha sti ni glang po che/_h+ya rta ste de rnams kyi sha ni lcags kyu lnga'am sha lnga'o/_/pha rgyud las ni rang rdzas lnga la bdud rtsi lnga dang sha lnga la dpa' bo lnga zhes bshad de/_rje nA ros 'dus pa rgyud phyi'i 'grel par/_rang las byung ba'i rdzas bshang ba dang gci ba dang sa bon dang khrag dang mchil ma dang lnga po rnams ces pas dpa' bo lnga ste sha lnga oM AHhU~M du bsgrubs la bza' bar bya'o/_/zhes so/_/'di rnams ni sbyangs rtogs sbar bar byas te bsten pas nad gdon srung zhing 'chi med 'grub nus pa'i phyir a mr-i ta ste 'chi med dam bdud rtsi ste/_brtag gnyis las/_sman ni rnam par bza' ba ste/_/chu ni rtag par btung ba nyid/_/rga shis zil gyis mi non zhing*/_/kun tu srung bar 'gyur ba yin/_/zhes so/_/dam tshig pa bcu po rang rang gi saMskr-i ta'i skad kyi ming yig dang po bsdus pa ni so so'i sa bon te/_de'i phyir dbus su mU las chu'i dngas ma rdo rje dri chu rnam shes kyi phung po dang mi bskyod pa'i ngo bo bai DUr+Ya sngon po spungs pa lta bu/_de'i shar du bi las nam mkha'i dngas ma rdo rje dri chen gzugs kyi phung po dang rnam snang gi ngo bo shel bcag pa lta bu/_lhor ra las me'i dngas ma rak+ta'am sih+la 'du shes kyi phung po dang snang mtha'i ngo bo gser lta bu/_nub tu shU las sa'i dngas ma byang sems dkar po tshor ba dang rin 'byung gi ngo bo dngul chu'i phung po lta bu/_byang du ma las rlung gi dngas ma klad pa 'du byed dang don 'grub kyi ngo bo dkar la dmar ba'i mdangs can te thabs rigs lnga'i ngo bo bdud rtsi rnam pa lnga'o/_/de bzhin du dbus su na las mA ma kI'i ngo bo mi'i sha dang*/_shar lhor go las rdo rje dbyings phyug ma'i ngo bo ba lang gi sha/

lho nub tu ku las gos dkar mo'i ngo bo khyi'i sha/_nub byang du d+ha las spyan ma'i ngo bo glang po che'i sha dang*/_byang shar du ha las sgrol ma'i ngo bo rta'i sha ste sha lnga po re re yang kha dog dmar zhing 'tsher ba tsan+dan dmar po spungs pa lta bu ste rdzas bcu ga yang re re bzhin nam mkha'i mthas bklas pa so so'i sa bon gyis slar yang dbus su mtshan pa ste rgyu rdo rje 'dzin pa dam tshig gi bdud rtsi'o/_/spyir sha lnga thabs kyi rdzas yin pas yab dang*/_bdud rtsi lnga shes rab kyi rdzas yin pas yum du bshad kyang*/_'dir ma rgyud shes rab gtso che ba'i dbang du mdzad nas phyogs mtshams su ji ltar bkod pa'i rim pas rnam dag sbyar ba ste/_thabs shes thams cad ni dgos pa dang rten zhing 'brel 'byung gi dbang gis gnas skabs kyi 'gyur ba du mas 'jog pa ste/_nang don las/_skyes pa thabs te sems shes rab/_/bud med shes rab sems ni thabs/_/dbus ni shes rab phyogs ni thabs/_/don dam thabs te kun rdzob ni/_/shes rab de bzhin zlog pas yin/_/de sogs dpag med shes par bya/_/zhes pa ltar ro/_/yang na dkyil 'khor gyi dbang gis bdud rtsi lnga ni mkha' 'gro lnga dang*/_sha lnga ni he ru ka lnga'i ngo bor sbyor la/_de dag yang tha dad pa cig sbyor ba ni ma yin te/_he ru ka rnams ni kha TAM ga'i rnam pas rtag tu zung 'jug tu gnas pa'i phyir ro/_/de nas ye shes pa bskul ba'i phyir rang nyid rnal 'byor ma'i shangs bug g.yon nas rtsol ba sku'i rang bzhin gyi rlung hU~M gi rnam par 'phros pas ba dan dang rlung dkyil bskyod de kham long du tshub ril gyis 'khyil bas me dkyil drag tu sbar te thod pa cher dros cing rdzas rnams rnam pa 'gyur ba dang zhu ba dang khol bas ma dag pa'i cha rnams lbu ba'i rnam pas lud cing dngas ma dkar dmar gyi rnam par khol ba'i rlabs pa sprin ltar chags pa'i gseb tu mas rim gyis oM AHhU~M gsum dkar dmar sngo ba'am gsum ga dkar dmar gyi rnam pa mgo bo thur du lta bas steng nas steng du brtsegs pa de las 'od zer sna lnga 'phros te lha dang lha min dang klu la sogs pa'i grub pa'i bcud kyi len thams cad bsdus cing sangs rgyas thams cad kyi thugs ka nas sku gsung thugs kyi ye shes bdud rtsi kha dog lnga pa'i rnam pas phyogs kun nas spyan drangs te thod pa'i bdud rtsi la thim pas yi ge gsum yang bdud rtsis lci bar gyur pa'i phyir lhung ste zhu nas oM AHhU~M gis dam tshigs gi bdud rtsi dang gnyis su med pa ye shes kyi bdud rtsi'i rgya mtshor byin gyis brlabs te yi ge gsum gyis brtan par bya'o/_/'di nyid kho na'ang phyi snod kyi 'jig rten dang nang lus grub pa'i tshul dang gnas pa'i rdo rje'i lus dang gzhan dkyil 'khor gyi 'khor lo dang de kho na nyid phyag rgya chen po'i bar du sbyar bshad kyis rgyud dang man ngag mtha' dag gi lus yongs su rdzogs par bshad du yod mod spros pas chog go

/'di ni sgrub thabs kyi dngos bstan ngag sbyor gyi sgo nas bshad pa ste/_gzhan du sdom 'byung dang*/_sam+bU Ta dang*/_brtag gnyis sogs rgyud du mar dam tshigs gi rdzas kyi sa bon 'di nyid ltar bshad pa dang*/_bruM aM sogs la bshad pa dang*/_thog mtha' ci rigs bsdus pa dang*/_dam tshig gi rdzas kyi steng du A l-i kA l-i las zla nyi kha chod kyi tshul dang*/_sna tshogs rdo rje dang kha TAM ga sogs phyag mtshan yu ba'i chang bzung gi tshul du skyed pa dang*/_rlangs pa'i sprin gseb tu phyag mtshan mgo bo thur lta la yi ge gsum mas rim gyis mgo thur ltas skyes pa sogs du ma bshad nas mthar spyan drangs pa'i bdud rtsir zla nyi yig 'bru rnams lhung ba phyag mtshan gyis dkrugs pas zhu byed byas te mthar phyag mtshan yang zhus nas bdud rtsir byed pa sogs mang du bshad do/_/mdor na cho ga 'dis ni gtor ma dang tshogs dang bza' btung sogs kyang byin gyis brlab par bya'o/_/de nas gtor mgron spyan drang ba ni/_phag mo mngon par byang chub pa las/_mdzub mo mdud byas gung mo nges par sbyar/_/the bo rdo rje brtan por sbyar byas te/_/de ni dpral ba'i dbus su rab sbyar nas/_/bskor zhing bskor zhing kun tu bskor bar bya/_/rkang pa mnan zhing gyen du blta/_/gyen du pheM gyi sgra sgrog pas/_/phyogs bcu'i 'jig rten khams gnas pa'i/_/dpa' bo rnal 'byor ma rnam 'gugs/_/ces dang*/_ma rgyud mang po mthun par de ltar bshad pas lag pa gnyis mthe bong gnyis dang gung mo gnyis so sor rtse sprad de sor mo gzhan phan tshun du me ri lta bur brgyangs mdzub mo gnyis lcags kyu ltar phan tshun mdud pa 'bar ba'i phyag rgya'am dra ba'i phyag rgya de smin mtshams su bcas te tsog pu rkang pa g.yas kyi phrang pas g.yon pa'i bol gong mnan te mig gyen du lta bas 'bar rgya g.yon du bskor zhing pheM zhes brjod pas dpa' bo dang rnal 'byor ma thams cad nges par 'gugs pa ma rgyud kyi dam tshig gi phyag rgya rmad du byung ba ste/

mdor na khams gsum gyi 'gro ba thams cad kyang dpa' bo dang rnal 'byor ma'i ngo bor dag pas skad cig gis spyan drangs te mdun du bzhugs par mos pa bya yi/_bla med kyi skabs su phyi rol pa'i gtor ma sogs 'das ma 'das tha dad du 'byed pa ni ma yin te/_chos thams cad dag pa gcig tu sdom pa'i phyir ro/_/dpal sa skya pa rnams 'bar ba'i phyag rgya la mdzub mo'ang gung mo ltar skyong bar byed mod de ni ma yin te/_mdzub mo mdud byas ces pa'i don ma tshang bas so/_/mngon par byang chub pa las ni gtor mgron skyed gzhug yang rgyas par bshad la/_'dir ni spros pa bsdus pa'o/_/de nas mgron rnams la dam tshig gis sngags dang phyag rgya bstan pa ni/_rgyud de nyid las/_de la gtor ma byin par bya/_/cang te'u rdo rje dril bu dang*/_/gar dang rol mo byed pa dang*/_/phyogs kyi gos can phyag rgyar ldan/_/hU~M phaT ki li ki li bya/_/g.yas brkyang pa yi sbyor ba yis/_/'bar ba'i phyag rgya bcing bar byas/_/dam tshig pa ru bcug nas ni/_/sngags 'di rjes su dran par bya/_/zhes sngags da nas de skad gsum dang bzhi dang lnga brjod par bya'o/_/zhes byung bas 'bar rgya nyid dam yang na pad+ma'i bskor ba dang mthar se gol brdab pas dam tshig bstan pa'i sngags/_oM badzra a ra li hoH_dzaHhU~M baM hoH_badzra DA ki ni sa ma ya stAM dr-i sh+ya hoHzhes brjod do/_/a ra li ni rtsibs 'phur ram ring 'phur yin zhes sgra pa kha cig zer yang*/_'dir de'i don ma yin te ri gi a ra li dang badzra a ra li'i rgyud las/_a ni a wa d+hU tI ste kun 'dar ma dang*/_ra ni ra sA nA ste ro ma dang*/_la ni la lA nA ste brkyang mar bshad nas rtsa gsum gcig tu dag pa'i phyir a ra lir bshad la/_spyir badzra a ra li hoH_zhes dang*/_la la la hoHzhes sogs ni rdo rje'i glu len pa'i mgo 'dren dang mtshams sbyor sogs kyi tshig ste phyi ma la'ang 'jam dpal zhal lung las don rgyas par bshad do/_/des na chos rang rang gi skabs don shes dgos kyi rtog ge'i shes pa kho nas gsang sngags la dmar 'jus byas chog pa ni ma yin no/_/de bzhin hoHyig ni dgyes pa'i don te/

dzaHhU~M baM hoHni dgug gzhug bcing mnyes kyi sngags so so'i tha ma'i yi ge sa bon du gnas pa phyung ba'o/_/lhag ma ni rdo rje mkha' 'gro ma dam tshig gis brtan par bzhugs la ltos cig zhes pa ste dam tshig gi phyag rgya dang gtor ma la ltos cig pa'i don to/_/de nas mchod yon dang nyer spyod phul nas gtor ma dbul ba ni/_mngon par byang chub pa'i rgyud las/_g.yas bskor dang g.yon bskor gyis kyang thod pa'i nang gi sbyin par bya ba rnams rdo rje thal mo kha gyen du phye la sngags 'di brjod do/_/ces pas pad+ma'i bskor ba sngon du 'gro bas rdo rje thal mo kha phye ba thod pa'i phyag rgyas gtor sngags brjod cing mthar se gol brdab bas dbul bar bya zhing*/_lan dang pos phyogs dang*/_gnyis pas mtshams/_gsum pas steng 'og_/bzhi pas dbus na gnas pa la dbul zhes rje don ldan zhabs kyis dril bu lus dkyil che bar bshad cing*/_'di nyid kyi ye ge snga ma rnams la'ang lan bzhi brjod ces yod do/_/sngags don ni kha kha khA hi khA hi ni/_zo zo zo cig zo cig zhes sam zhe sa'i tshig sbyar na bzhes bzhes bzhes cig bzhes cig pa'o/_/sarba ni thams cad de DA ki nI'i bar la thog ma'i gsal byed du sbyar ba'o/_/yak+Sha gnod sbyin/_rAk+Shas srin po/_b+hU ta 'byung po/_pre ta yi dwags/_bi shA tsa sha za/_ub+da da smyo byed/_a pasmA ra brjed byed/_DA ki mkha' 'gro/_DA ki ni mkha' 'gro ma/_e da ya la sogs te sbyar bas n+ya da ya/_i dam 'di/_ba ling gtor ma/_gr-ih+Na zung zhes pa ste/_an+tu byin pas gr-ih+NAn+hU zung zhig pa'o/_/sa ma ya dam tshig_rak+Sha srung ba ste an+tu byin pas rak+Shan+tU zhes srung cig ste/_gang la na ma ma ste bdag la'o/_/sarba sid+d+hi dngos grub thams cad/_me bdag_/yats+tsha stsol zhig la nyer bsgyur pra sngon du byin pas pra yats+tsha ste rab tu stsol zhes so/_/ya the baM ya the kraM zhes pa ni ji lta ba de ltar zhes pa ste/

b+hUny+dza tha bza' bar gyis/_dzig+h+ra tha snam par gyis sam myang bar gyis/_pi war+tha 'thung bar gyis/_kra ma rim pa/_ma ti ma 'da' ste ma ti kra ma tha ste gong ma dang sbyar nas ji lta ba de ltar rim pa las ma 'da' bar zhes so/_/ma ma bdag_/sarba kar+tha ya don thams cad dam bya ba thams cad do/_/sata dam pa/_su khaM bde ba/_bi shud+d+ha ye rnam par dag pa/_sa ha yi ka gdong grogs/_b+ha wan+tu mdzod cig ste/_mdor na tshigs bcad du bsgyur na/_gnod sbyin srin po 'byung po dang*/_/yi dwags sha za smyo byed dang*/_/brjed byed mkha' 'gro mkha' 'gro ma/_/de la sogs te thams cad pa/_/ji lta ba ni de ltar bu/_/rim pa las ni ma 'da' bar/_/gtor ma 'di ni zung bar gyis/_/bza' bar gyis cig myang bar gyis/_/'thung zhig bzhes bzhes bzhes shig bzhes/_/bdag la dam tshig gis srungs cig_/bdag la dngos grub kun rab stsol/_/bdag gi bya ba thams cad la/_/rnam par dag pa'i bde ba ni/_/dam pa'i gdong 'grogs mdzad du gsol/_/zhes par 'gyur ro/_/gtor sngags 'di ma rgyud phal cher las bshad do/_/de nas/_zhing skyong chen po brgyad rnams dang*/_/zhes sogs nas/_yid la 'dod pa kun grub mdzod/_/ces pa'i bar spyi 'gro'i tshigs su bcad pas phrin las bcol te/_de la zhing skyong chen po brgyad ni dur khrod brgyad kyi shing chen po re re'i yal ga'i dkyil 'khor gyi dbus nas lus phyed thon pas gnas pa rnams so/_/mkha' 'gro so gnyis ni brtag gnyis sogs las bshad pa yul so gnyis kyi rnal 'byor ma gtso mo rnams te lhag ma ni go sla'o/_/gtor ma phyi rol tu dor zhing spro na phyogs de'i gzhi bdag la yang brda dkrol zhing phrin las bcol bar bya'o/_/gsum pa sa bzung ba ni/_phyogs 'dir bdag gis dkyil 'khor bya'o snyam pa'i mos pa nyid kyis 'grub bo/_/bzhi pa sa sbyang ba la/_dang po bgegs sbyang ba ni/

bgegs la bka' bsgo ba'i phyir/_gang dag nag po'i phyogs gyur zhing*/_/zhes sogs te rang nyid bcom ldan 'das ma'i phyag gi gri gug cher gdengs cing sprul pa'i mkha' 'gro mtshon cha sna tshogs 'dzin pa tshangs pa yang skad cig gis brlag par nus pa gnam lcags drag por lhung ba'i shugs can nyi zer gyi rdul grangs dang mnyam pa spros pas bgegs thams cad khor yug chen po brgal ba tsam du bskrad cing gang mi 'gro ba rnams ye shes kyi mes bsregs cing bde ba chen pos myos te phyir ldang ba med par byas par bsams te khro bo zhal bzhi pa'i sngags/_oM sum+b+ha ni gnod mdzes/_sum+b+ha hU~M hU~M phaT/_slar yang gnod mdzes/_gr-ih+na gr-ih+na hU~M hU~M phaT/_zung zung*/_gr-ih+Na pA ya gr-ih+Na pA ya hU~M hU~M phaT/_zung bar gyis gnyis/_oM A na ya hoHb+ha ga wan bi d+yA rA dzA ya hU~M hU~M phaT/_bcom ldan 'das rig pa'i rgyal po/_zhes brjod la yungs kar la sogs pas kyang brab po/_/de nas rang gi lte ba'i sa bon las 'od zer gyi sna la rdo rje'i tshogs rdul phra rab spungs pa lta bur 'phros te 'og tu song bas rdo rje'i sa gzhi sra zhing lhun stug pa dang logs su 'khrigs pas rdo rje'i ra ba ste lcags ri'i rnam pa mtho zhing rngams stug pa dang de'i nang du rdo rje'i dra ba yol ba'i rnam pa ltar 'khor zhing steng du rdo rje'i gur zlum zhing stug pa rwa ba'i steng du 'dres pa dang de'i nang du rdo rje bla res su 'khrigs cing phyi rol thams cad rdo rje'i 'od zer me dpung sna tshogs pa gcig tu 'khyil zhing 'khrigs par byin gyis brlabs te oM badzra rak+Sha rak+Sha hU~M zhes brtan par bya'o/_/de nas khro mo rnams rang la bsdus te slar yang bdud rtsi phyogs so sor 'thor zhing oM sing+ha mu kha hU~M hU~M phaT kyis steng du seng gdong ma dkar mo/_de bzhin du thog mtha' 'dra ba'i ka ka s+ya mu khas shar du khas gdong ma nag mo/

ul+lU s+ya mu khas byang du 'ug gdong ma ljang gu/_shwa na s+ya mu khas nub tu khyi gdong ma dmar mo/_su ka ra s+ya mu khas lhor phag gdong ma ser mo/_byA g+ha mu khas 'og tu stag gdong ma nag mo rnams re re zhing grangs med pa gri thod 'dzin pa sa 'og sa steng sa bla gsum khyab par spros te rang rang gi phyogs kyi srung 'khor gyi phyi nang thams cad til gyi gang bu til 'brus gang ba ltar gnas cing*/_de bzhin du bai ro tsa nI'i sngags sam/_yang na oM ya ma D+h+r-i D+ha ye hU~M phaT zhes sogs rang sngags kyis kyang rung bas gshin rje 'joms ma brtan ma mche ba ma pho nya mo ste mtshams ma rnams phyed gzugs can spros pas mtshams thams cad khyab par mos kyang rung ngo*/_/de nas rnal 'byor ma de rnams la rang nyid bcom ldan 'das mar gnas pas/_hU~M/_'di ltar lha mo ya mtshan can/_/zhes sogs kyis bka' bsgos pas de rnams kyis bgegs lhag ma yod na'ang bcom zhing bsregs phur bus btab pas rnam par shes pa 'gags par byas te khro mo de rnams dpag tu med pa cig zhal phyir gzigs nas zlog pa dang*/_dpag tu med pa cig nang du gzigs nas srung ba'i las mdzad par byin gyis brlabs te/_oM shrI badzra wA ra he g+ha g+ha g+hA ta ya g+hA ta ya gnod byed sarba duSh+Tan hU~M phaT zhes brjod pa ni mtshams gcod do/_/'dir zin bris kyi yan lag kha cig tu phyag mtshan lnga dang 'byung ba bzhi ste srung 'khor dgu rim du spro zhing sgom par yang bshad pas spro na de ltar bya la/_'on yang sgrub thabs kyi dngos bstan 'di nyid du ma 'dus pa'i skyon ni med do/_/spyir rnal 'byor pa byis pa'i mtshan ma can gyi ngor gdon bgegs bsal zhing slar mi 'jug par sdom pa ni bgegs bskrad dang srung 'khor gyi dgos pa yin mod/_yang dag par na rang rgyud kyi las nyon mtshan rtog rnams ni skyed rdzogs kyi ye shes la gegs byed pa'i phyir bgegs yin la/

de nyid bde stong gi rnal 'byor gyis bcom ste ldang ba med par byed pa ni bgegs bsal ba dang*/_mi dge ba dang rang don yid byed dang tha mal du zhen pa dang dngos por 'jig pa'i rtog pa rnams ni bdud nyid yin la/_de stong pa nyid rdo rje'i rang bzhin dang bde ba chen po me 'od lta bu dbyer med pa'i ting nge 'dzin 'gyur ba med pas slar mi skye zhing skyes pa 'gog par byed pa ni srung ba'i 'khor lo ste sgo dang sgo srung ni yang dag spong ba bzhi'i ngo bor bshad pa'i phyir dang rang gi sems las gzhan pa'i bdud phyir rol na med pa'i phyir te/_mngon par byang chub pa'i rgyud las/_bdud med bdud kyi las kyang med/_/rang gi sems kyis bcings pa bzhin/_/gang gis rang gi sems btul na/_/gang las bdud ni gnas par 'gyur/_/zhes so/_/de nas rdzas dang ting nge 'dzin gyis sa sbyang ba ni zhal gdams las sa gzhi phyags bdar rkyang nul byas te mi rta khyi gsum gyi khrag chang dang sbyar bas byug pa bya zhes pa ltar rdzas lag mchod dang sbyar bas chag chag bya zhing ye shes mnyam pa nyid la mnyam par 'jog par bya ste/_mngon par byang chub pa'i rgyud las/_ye shes lnga yi bdud rtsi yis/_/sa gzhi byug pa bya ba dang*/_/bzod pa'i pha rol phyin nan tan/_/me tog cal du dgram par bya/_/sna tshogs phyag rgya'i gdan dag pa/_/bting dang shin tu mnyam par bzhag_/bsam gtan pha rol phyin dmigs te/_/sems ni rtse gcig pa yis su/_/zhes so/_/'dir sa chog ma gsungs pas dkyil 'khor gzhan nas len dgos ces bla ma kha cig gsung yang*/_de ni spros pa'i sa chog bya ba mang po can la dgongs par zad de yo ga de nyid 'dus pa dang sgyu dra dang bla med kyi yang dkyil chog rgyas pa mang por de ltar gsungs pa ni spros pa'i bya bas dkri dgos pa'i gdul bya'i don du gsungs pa ste gzhan du na de dag cho ga snying por dril bas yid mi ches cing spros pa'i 'jug pa mang du mthong ba na yid tshim par 'gyur ba'i phyir te/

rgya gar du go bi tsan+d+ra'i rgyal po la ma rgan mo zhig yod pa des rgyal po la bltas nas ngus skad/_de'i rgyu dris pas khyod lta bu rigs gzugs lang tsho dpal gyis 'byor ba la'ang 'chi ba 'ong bas des ngu zer skad/_mi 'chi ba'i thabs yod dam byas pas yod de/_de yang nged rang gi khang gnyer ba'i khrod kyi dzo gi 'di la yod pas zhus cig zer nas grub thob cig sbas tshul du yod pa de bstan skad/_der zhus pas dzo gi des bum pa stong pa cig tu lag pa bcug nas lag pa stong pa bstan nas mi 'chi ba'i thabs 'di yin zhes chos thams cad stong pa nyid la 'chi mi 'chi med pas de'i don sgoms cig gi brda bstan skad/_rgyal pos de ma go nas 'dis rdzun gyis nga bslu ba snyam nas phyag sbal du bcug pas rnal 'byor pa de'i slob ma dzo gi mngon shes can mang du yod pa rnams kyis shes nas rgyal po'i sgo drung du tshogs te bla ma mjal ba yin zer bas khyed rnams kyi bla ma rgyal pos bsad do zer bas 'o na bsad du chug zer/_rgyal pos khyed rnams kyis mi 'chi ba'i thabs shes sam byas pas shes zer te rin po che sna lngas rdul tshon gyi dkyil 'khor byas nas cho ga'i spros pa cher byas pas rgyal po shin tu mgu ste 'di rnams ni ches yang dag pa ste sngar gyi de ni shin tu rdzun ma'o snyam du sems nas dad de dbang bskur zhus pas de rnams kyis lta gon sogs spros pa'i rim 'jug cher byas nas mthar sngar gyi brda de bstan nas de'i don bshad pas go ste rnal 'byor pa chag sbal nas bton/_rgyal pos kyang lam bsgoms pas grub pa thob skad/_de bzhin du sa chog sogs la spros pa mtha' yas gsungs pa'ang de lta bu ste/_sa brtag pa la'ang yul dang phyogs dang dbyibs dang kha dog dang ltas dang bskos pa'i mtshan ma dang sa dang chus brtag pa rnams gsungs kyang de'i grub don ni gang du 'os pa'i sa der sgrub pa kho na las gzhan ci yang med do/_/sa bslang ba ni/

sngon 'gro'i gtor mas don grub par bshad zin to/_/sa bzung ba dang sbyang ba la gar dang stang stabs sogs spros pa mang du gsungs kyang mthar thug ni mos pas bzung ba dang ting nge 'dzin gyis sbyang zhing byin gyis brlab pa kho na yin gyi/_de dag med na lus kyi rnam 'gyur dang ngag gi sgra gdangs 'bum gyis kyang ltad mo'i don las gzhan cir yang mi 'gyur ro/_/des na sa chog gi don 'dir ma 'dus pa ci zhig yod/_nges pa'i don du rang gi sems kyi gzung 'dzin gyi mtshan ma bsal nas sems yongs su dag par bya ba nyid dbang brtul la mtshon don du cho ga'i tshul du bstan par zad de/_sdom 'byung las/_rang gi sems ni yongs dag pa/_/de nyid kyi ni sa dag 'gyur/_/zhes so/_/gnyis pa stegs bu bca' ba ni/_zhal gdams las/_de'i dbus su maN+Dal zlum po rgyar khru gang pa/_dpangs su sor bzhi pa cig byas la/_sih+la dang chang dang dri'i chus byug pa bya'o/_/zhes pas sgrub pa'i skabs su tshad de nyid kyi stegs bu kha shar du lta ba gnas skabs gzhan du ji tsam 'dod pa'i tshad dang phyogs kyis kyang bya la/_de yang dbus cung zad mtho ba shar dang byang du yid tsam gzhol ba 'jam zhing 'thas pa rdzas rnams kyis ba lang gi ko ba'i tshad tsam du byugs pa ste/_rdo rje mkha' 'gror/_dbus su mtho bar bri bar bya/_/shar dang byang du gzhol ba ni/_/sngags pa rnams kyi dngos grub 'gyur/_/dbus su mtho bas rgyal srid dang*/_/rig pa 'dzin pa'i gnas dag 'thob/_/byang du mtho bas 'chi 'gyur ram/_/nor rnams brlag par 'gyur ba ste/_/yang na nad kyis 'debs par 'gyur/_/ji skad bshad pa'i shar mtho bas/_/myur du rigs rnams zad par 'gyur/_/dbus su dma' ba'i rang bzhin sa/_/sgrub pa po ni 'joms dang ldan/_/zhes so/_/gsum pa dkyil 'khor drug bkod pa'i dang po rdul tshon gyi dkyil 'khor ni/_rgyud pa'i phyag bzhes kyis bum pa'i dkyil 'khor ma gtogs lnga ka la nam mkha'i dkyil 'khor sngon du mdzad de/

de'i phyir stegs bu'i steng du nyer spyod lnga bshams cing rnal 'byor pa stegs bu'i drung du song nas shar nas nub tu phyogs pas 'khod de bdud rtsi dang las sngags kyis nam mkha'i bgegs bsang*/_swa b+hA was g.yon pa'i theb srin chos 'byung lhun grub gyen du lta bas bdud rtsi blangs te smin mtshams nas rang gi rna ba g.yas pa'i phyogs stegs bu'i g.yon bskor du dkyil 'khor ji tsam bri ba'i tshad kyis zlum por bskor/_de'i nang du smin mtshams nas rna ba g.yas pa dang nye ba'i dpral zur ngos su chos 'byung gi logs gcig dang*/_de nas rna ba g.yon pa ngos su then pas logs gcig_/slar sngar gnas su bkug pas logs gcig ste thog mar khang thabs kyi chos 'byung bri/_de nas de'i 'og tu rna ba g.yon pa nas g.yas pa'i ngos su drang por then pas logs gcig_/de nas chos 'byung snga ma'i rgyab drang por then/_slar sngar gyi gnas rna ba g.yon pa'i thad du bkug pas gdan thabs chos 'byung bri/_chos 'byung bsnol ma pad+ma 'dab bzhi dang bcas pa'i dbus su oM badzra bai ro tsa nI ye ha ri ni sa hU~M hU~M phaT swA hA/_zhes chang gis reg pas thig le dmar po zhig bsam/_de bzhin du thog mtha' 'dra ba'i badzra DA ki nI ye/_rat+na DA ki nI ye/_pad+ma DA ki nI ye/_karma DA ni nI ye/_zhes mdun nas brtsams te phyogs so sor reg pas shar du thig le sngon po/_lhor ser/_nub tu dmar/_byang du ljang ba bya/_slar yang hrIHha ri ni sa zhes sa bon so sor brjod pa dang mnyam du thig le la chang gis reg pas thig le de rang mdog gi sa bon so sor gyur te 'od 'phro 'du las pad+ma'i lte bar bcom ldan 'das ma dang pad+ma 'dab ma bzhi la mkha' 'gro ma bzhi bskyed de/_so so'i sa bon gyi 'od zer dang 'bar ba'i phyag rgya dang sngags kyis ye shes pa spyan drangs nas/_ye shes pa'i sku las sku'i tshogs dang mgrin pa nas sngags gyi yig 'bru dang thugs ka nas bdud rtsi'i rgyun byung*/

dam tshig pa'i sku gsung thugs la thim pas dbang bzhi rdzogs te dam yes dbyer med du byas te bzlas pa cung zad dang mchod bstod byas te bdag rdo rje 'dzin pa 'di zhes bya bas phyogs 'dir bcom ldan 'das ma'i dkyil 'khor bris te dngos grub sgrub par 'dod na rjes su gnang ba stsol zhing byin gyis rlob par ci gnang zhes gsol ba btab pas de ltar gyis cig gi gnang ba stsal ba la slar cung zad mchod cing bstod de rten dang brten pa nam mkha'i khams de nyid du bzhugs par bya'o/_/de bzhin du gzhan don gyi dbang*/_gnyis don gyi rab gnas sbyin sreg dus bzang mchod pa sogs la'ang dkyil 'khor bris te slob ma rjes su 'dzin par 'dod na zhes dang*/_rab gnas sam sbyin sreg gam dus bzang gi mchod pa bgyid par 'dod na zhes gsol ba gdab bo/_/spros pa la mos cing cho ga tshig gi 'don sgom la ltos pa dag gi ni 'dir yang skyed pa spyan 'dren mchod bstod rnams rgyas pa mdun skyed kyi skabs dang bsdus pa lag pa'i mchod pa ltar blangs te 'don sgom du bya'o/_/tshul 'dis thod pa'i steng*/_dar dmar gyi steng*/_me long gi phyi nang gi steng ste 'og nas 'chad pa'i dkyil 'khor bzhi po la'ang nam mkha'i dkyil 'khor ji ltar bri ba nas gnang ba bstsal ba'i bar 'di kho nas rigs 'dre ba ste/_'on yang rang rang gi steng de nyid du dam tshig pa ji tsam du bri ba'i chad kyis bri ba ni khyad par ro/_/'dir 'jam dbyangs chen pos nam mkha'i dkyil 'khor 'di gzhung zhal gdams kyi dngos bstan la med pa'i phyir bar skabs su rang gzo'i zhes dgag pa mdzad kyang de lta ma yin te/_bla ma rgyud pa rim pas 'ongs pa'i phyag bzhes bar ma chad yin pa'i phyir dang*/_phag mo'i sgrub skor gzhan mang po la'ang 'di yod cing ye shes kyis thig dang lta gon gyi dkyil 'khor nyid man ngag gis nam mkha'i dkyil 'khor yin pa'i phyir ro/_/spyir man ngag sbas don gdul bya'i dbang po dang 'tsham par ston tshe bshad bya'i gzhung gi tshig ji lta ba sgra ji bzhin par nag 'don du byed pa ni ga la yin te/

mngon rtogs rgyan du bshad pa'i dngos brgyad don bdun cu'i rkang grangs sgra ji bzhin pa 'di kho na deng sang gi skye bos 'bum dang brgyad stong pa sogs las mi rnyed cing*/_rdzogs rim gyi khrid rim mtha' dag kyang deng sang gi khrid rim ji lta ba kho na ni rang rang gi rgyud rgya gzhung las rnyed pa ma yin te/_der ni skabs don gyi gtso bo thun mong ma yin pa tsam ston gyi/_thun mong ba dag ni mi dgos pa ma yin yang rnyed sla zhing yi ge'i tshegs skyung bar dgongs pa'i phyir te de dag ni rdo rje slob dpon rnams kyis gdul bya'i dbang bzhin ston par 'gyur te/_dper na/_gzhung gdams las sngon 'gro'i gtor ma gtong bar ma gsungs kyang slob dpon rnams kyis kha 'gengs par mdzad pa ltar ro/_/de nas dur khrod kyi skra'i srad bu la sogs pa'i thig skud zung ma yin par dril ba can gyis chos thams cad ye shes kyi ngo bor mnyam pa nyid du shes pas thig gdab pa ni/_tshangs zur brgyad po legs par gdab/_/ji tsam 'tsham par zlum por bskor/_/dbus nas zlum po'i bar tshad de/_/shar gyi zlum tshangs phrad sar bzung*/_/lho byang gnyis su mtshan ma bya/_/de'i steng gdan thabs chos 'byung gdab/_/nub kyi zlum tshangs phrad sa nas/_/sngar ltar gzhal steng khang thabs gdab/_/cha bran phra mo re re'i tshad/_/gnyis ka'i nang nas slar yang gdab/_/dbus nas ngos chen la reg par/_/zlum skor slar yang de yi nang*/_/sum cha phyed gnyis dor bar bskor/_/slar yang zlum skor gnyi ga'i nang*/_/cha shas phra ba re re bskor/_/nang nas rim bzhin ze'u 'bru dang*/_/ge sar 'dab ma mu khyud yin/_/pho brang khyams kyi zlum po'i phyir/_/cha bran gnyis dang gcig dang bzhis/_/nang nas rim bzhin bskor ba yis/_/thod phreng rdo ra me ri 'o/_/zhes btab ste rdul tshon rnams thod pa la sogs pa'i snod du so sor blugs pa dkar po dbus dang*/

sngon po shar/_ser po lho/_dmar po nub/_ljang gu byang du bzhag ste bsang sbyang byas nas yi ge lnga las lha lnga'i rnam par gyur pa 'od du zhus nas rdo rje'i rdul tshon ye shes lnga'i rang bzhin gzi byin 'bar bar bltas nas snying po'i sngags dang g.yon pa'i theb mdzub kyis cung zad mnyes te re ka dkar pos g.yon bskor du thog mar gdan thabs kyi chos 'byung dang de nas khang thabs kyi chos 'byung bri zhing de nas ci rigs pa bri'o/_/rdul tshon gyi dkyil 'khor spyi la slob dpon gyis rtsig pa 'khor bar nges par bri dgos la/_de nas gzhan gyis kyang brir rung ba ltar 'dir yang chos 'byung gi re kha ni sgrub pa po nyid tam slob dpon du gnas pas nges par bri dgos so/_/de yang chos 'byung gi re kha dkar po nang dmar po pad+ma'i lte ba dmar ge sar dmar ser 'dab ma bzhi phyogs mdog gong ras mdzes tshon mu khyud dang khyams ljang gu/_phyi rol gzhi nag po la thod phreng kha g.yon du lta ba dkar po/_rdo rje ser po gzhi ljang gu zhes bla ma rnams gsung yang zhal gdams kyi bcu gsum par de'i phyi rol phyogs tshon du bri zhing me ris bskor zhes pas gzhi phyogs tshon me ri kha dog sna tshogs g.yon du 'khyil ba/_zur bzhir rdo rje phyed pa ser po re bri ste rdo ra me ri na logs kyis srung 'khor rdo rje phyed pa gzhi ni 'og gi gzhi cung zad snang ba ste de rnams stong pa'i rang bzhin no/_/thod ra ni dur khrod brgyad spros pa bsdus pa ste dngos grub sgrub pa'i gnas dang ro mnyam pa dang nyam nga med pa mtshon la/_'bring la bdag med dang*/_tha ma la mi rtag pa mtshon no/_/khyams stong ni chos kyi dbyings/_chos 'byung gdan thabs ni 'khor ba dag pa/_khang thabs ni myang 'das dag pa/_gnyis ka'ang bde ba'i brdar phyi dkar/_stong pa'i brdar nang dmar/_rnam thar sgo gsum gyis zur gsum dang*/

khyad par khang thabs ni 'khor ba ma spong bas rtsa ba phra ba thur du zug pa yon tan rdzogs pas kha gdengs che ba gyen du bstan pa mtshan rtog gi gnas pa med pa'i phyir sgo med pa'o/_/dam pa kha cig chos 'byung gnyis dbyer med du gyur pa dang*/_kha cig gnyis ga khang thabs la kha sbyor bsnol mar gsungs kyang zin bris gsum du 'di ltar bzhed la/_mtshur lugs su skye gnas kyi rnam par mdzad do/_/phyi snod kyi 'jig rten dag pa rten gyi dkyil 'khor ro/_/pad+ma'i lte bar nyi ma la gri gug yu ba rdo rje phyed pa ser po sngon po bri/_mtshon cha rnams slong ba'i tshe yu ba sa la 'dzugs pa'i phyir bri bya la 'di yu ba shar du ston dgos ces rje phrin las zhabs gsung ngo*/_/shar du rdo rje sngon po/_lhor rin chen ser po/_nub tu pad+ma dmar po/_byang du ral gri ljang gu ste lha mo lnga'i phyag mtshan te phyag mtshan so so'i lte bar me tog dmar po'am 'bru li khri'am rgya skyegs kyis kha bsgyur ba'i tshom bu re yang bya'o/_/chos 'byung gi khug drug tu swasti ka'am dga' ba 'khyil ba dkar po g.yon du 'khor ba re re ste go cha'i dpa' mo drug sku sbas pa'i rnam pa can no/_/rje karma pa bdun pa'i zhal gzigs kyi dkyil thang la ni khyams kyi nang drug la mtshams gcod kyi khro mo drug dang*/_me ri'i phyi rol tu yul nyer bzhi'i zhing skyes rnams bud med rgas 'khogs pa dang lang tsho la bab pa dang gzhon nu ma dang chos mkhan mo dang chang tshong ma dang smad tshong ma dang khrus mkhan ma dang shan pa mo dang bram ze mo dang chom rkun mo dang tha ga mo sogs bkod pa rnying ma'i mkha' 'gro snying thig las/_la la bud med rgan mo ste/_/zhes sogs gsungs pa dang mthun par yod do/_/spyir sku phyag rgya/_gsung yig 'bru/_thugs phyag mtshan/_mtshon byed tshom bu dang ldan pa'i dkyil 'khor te bzhir a b+h+ya zhabs sogs kyis bshad pa las sku phyag rgya dang ldan pa'i dkyil 'khor la yang lha so so'i phyag rgya'am phyag mgo bri ba dang sku yongs rdzogs bri ba dang lugs ma'am glegs bu la bris pa lta bu'i sku so sor 'jog pa ste gsum du yod la/

'on yang 'jigs byed dang phag mo lta bu gcer bu rtog med dang kha sbyor gyi sku ni gsang ba'i rgyud kyi lha yin pas snod du mi rung bas mthong dgos pa yod na ni sku yongs rdzogs mi bri bar sa bon dang tshom bu sogs 'god pa ste/_bde mchog rtsa rgyud las/_dpa' bo'i dbang phyug mi bri zhing*/_/rnam pa kun tu sba bar bya/_/zhes sogs gsungs cing dri med 'od las kyang bshad do/_/des na tshom bu dang phyag mtshan gang rung gis chog pa ni spyir btang yin la/_'dir ni phyag mtshan dang tshom bu gnyi ga lhan cig tu nges par byed de/_rang rang phyag mtshan steng du dgod/_/me tog dmar po'i tshom bu 'ang dgod/_/ces dang*/_zhal gdams dang por/_de la dbus su gri gug nas byang du ral gri'i bar bris la/_steng du nas sam me tog gi tshom bu lnga dgram/_zhes so/_/zhal gdams kyi yi ge du ma na pad+ma'i lte bar chos 'byung bsnol ma bri bar bshad pa byung yang yi ge nyams pa las 'phel ba ste rgyud pa'i phyag bzhes ni bshad pa'i 'di nyid do/_/de ltar rdul tshon gyi dkyil 'khor legs par tshar nas rdo rje bsdu ba'i sngags rgyas steng gi nam mkha'i dkyil 'khor phab ste rten brten pa so so la bstim par bya ste nam mkha'i dkyil 'khor 'og nas 'byung ba bzhi la'ang de bzhin no/_/gnyis pa bum pa'i dkyil 'khor ni/_gzhung du mi gsal yang zhal gdams kyi bcu gnyis par/_de nas rin po che'i bum pa ga dar byas la bgegs skrad de lnga tshan lnga'i bum rdzas blug dar kha dog lnga'i mgul rgyan srog lnga dang ldan pas legs par brgyan pa maN+Dal gyi dbus su bzhag zhes pas rin po che'i bum pa dmar po zhabs zhum zhing lto ba ldir ba legs par phyis pa mgrin pa phra zhing kha yangs pa'i mchu phyi rol du 'phyang ba gu gul gyis bdugs cing bgegs bskrad de lnga tshan lnga'i bum rdzas blug dar kha dog lngas mgul rgyan zur lnga par byas/

phyogs bzhir phyag mtshan bzhi dang shar gyi steng du gri gug dgod pa rnams bri ba'am gdags/_big+han bzlas pa'i skud pa dmar po rdo rje'i mdud pa can bdun gyis dkri/_bdud rtsi ril bu dang ldan pa chu gtsang mas bkang ste stegs bu chung ngu'i steng du dkyil 'khor gyi dbus su bzhag go_/'dir sgrub thabs su rtsa ba dang nag po med pa ces pa la rje phrin las zhabs ni gtso'am g.ya' med pa'i don du bzhed la/_spyi khyab ni zhabs ched du ma sbyar ba'i don du 'chad de rgyud mang po las/_bum pa zhabs med lto ba zlum/_/zhes bsgyur ba'i phyir ro/_/kha rgyan ni me tog dang yal ga dang 'bras bu thams cad dmar por ldan pa'i shing gi yal gas bya la/_ku sha ni phyi rol pa'i bram ze rnams ku sha dag byed du smra ba rjes su bzung phyir rgyud sde 'og mar bshad kyi bla med du ni gtso bor mi byed do/_/'dir bum rdzas ni slob dpon a b+h+ya zhabs sogs dang mthun par phyag bzhes la sman lnga ni br-i ha ti zhes pa stag tsher te se 'bru'i me tog gam ma rnyed na se ba dri ldan gyi me tog go_/daN+Dot+pal dbyug pa'i ut+pal ste ut+pal sngon po deng sang gangs kyi ri bo'i ngogs kyi sman ljongs su skye ba'o/_/tha snyad pa kha cig 'chi med mdzod las ut+pal ni 'dab ma gnyis pa'o zhes byung bas sran ma'i me tog sogs ut+pal phyogs mthun no zer ba la ni snying po ci yod de 'dab ma gnyis pa'ang sran ma'i me tog lta bu leb mo de 'dra ga la yin te 'dab ma chen po gnyis gnyis phan tshun bsnol ba'i rim pa du ma can la skabs de'i ut+pa lar bsam pa'o/_/spyir ut+pal chu nang gi me tog tu bshad pa mang yang ut+pal skam sa las mi skye ba ni ma yin te ri bo'i ngos ut+pal sngon pos khebs pa ces kyang bshad cing jo bo'i lam yig tu spang rgyan sngon po 'di ut+pala'i ris su 'dug pa la bod lhags pa che bas kha ma phyed par snang gsung ngo zhes bshad la/

'dab ma'ang gnyis pa dang 'dab ma bzhi pa dang 'dab ma brgyad pa dang bcu drug pa dang brgya dang stong sogs kyang 'jam dbyangs dang sgrol ma'i sgrub thabs tha dad pa dag las bshad do/_/shwe ta a pa ra dzi ta gzhan gyis mi thub pa dkar po'am gzhan las rgyal ba dkar po ste shu thag dkar po dri dang bral ba'o/_/kan+d+ha ka ri ni tsher ma byed pa ste se ba gzhon nu 'dra bar gso dpyad las grags pa 'di'o/_/ha sa de wa ni lha dang bcas pa ste co ga mgo sman zhes gso dpyad pa'i srog chags kyis brnyed pa'i sman brgyad kyi ya gyal du 'dren pa de'o/_/rin po che lnga ni su war+kha kha dog bzang po ces pa gser te lcags rigs ser po nyid do/_/ru pa dngul te lcags rigs dkar po'o/_/pad+ma rA ga ni pad+ma ltar dmar ba ste shel dmar po'o/_/bai DUr+Ya ni nam mkha'i mdog can te chu lta bu la nam mkha'i mdog len pa cig yin la/_an+d+ha snyi la ni tho rangs kyi nam mkha' lta bu ste sngo skya dang*/_in+d+ra nI la ni dbang po sngon po ste sngo dmar ram mthing dmar du yod/_marka ta ni ljang gu ste bzhi ga'ang shel kha dog tha dad pa ste gang rnyed cig go_/muk+ta ka ni mu tig ste srog chags spang rtsi bya ba dung 'dra ba la rus pa 'ja' 'od kyi mdog can zhig gi nang nas skye ba'i srog chags kyi rus pa yin la kha dog lnga ka'ang 'byung bar bshad do/_/de ltar shel rigs gnyis/_lcags rigs gnyis/_srog chags kyi rin po che gcig ste lnga'o/_/shel rigs ma rnyed na pad rag gi gnas su pa wa ra byu ru dang bai DUr+Ya sogs kyi tshab tu ra bi tri ste mu men gzhug go_/byu ru ni rgya mtsho'i 'gram gyi bye ma las skye ba'i ldum bu'i rigs yin la/_mu men ni gser gyi snyigs ma dang g.ya' 'dres pa'i nus pa las byung ba'i rdo'o/_/de yang ma rnyed na gser dngul zangs lcags gsha' tse dkar po ste lcags rigs kho na'i rin po che lnga bya'o/_/dri lnga ni/

kap+pur ga bur te/_gtso bor de'i shing gi thang chu yin pa gzhan yang chu bo dang gangs dang 'khri shing las byung ba'ang yod do/_/la wang+ga li shi ste/_dza ti'i me tog yin par dzo gi dag las thos so/_/dzA yi pa da ni dza ti pha la ste/_dza ti phyi snum zhing nang na dza ti chu ngu zhig yod pas rna bar dkrol na sgra 'byung ba yin la ma rnyed na dza ti gang yang rung ba'o/_/ku ku ma ni gur gum ste/_ri spos ngad ldang du skye ba las dgra bcom pa nyi ma'i gung pas kha che'i yul mtshor gnas pa nyi ma'i rdzu 'phrul gyis bskams nas klu las yul bslangs te grong khyer bkod cing klu 'khrugs pa gso ba'i phyir sa bon blangs te bskran pas/_deng sang kha cher skye ba ste me tog dril bu lta bu zhig gi ge sar ring po cig yod pa phyung ba'o/_/tsan+dan ni tsan+dan nyid de bod na de'i shing med pas rgya skad rang sor bzhag pa ste dkar dmar gang yang rung ba'o/_/yang na dza ti dang li shi dri nus phyogs mthun pa'i phyir gang yang rung ba'i tshab tu e la ci sug rmel te e la chung ngu'i 'bras bu gzhug go_/yang tsan+dan gyi gnas su ka ko la bcug pa yang yod do/_/'bru lnga ni/_'bras sA li ste 'bras ma drus pa dang*/_dza wa ste nas dang*/_g+he hu ma ste gro dang*/_til la ste til dkar po dang*/_ka lA wa sran ma ste mon sran dre'u sogs sam sran ma ma sha ka dkar po'am ma rnyed na bod sran nyid do/_/snying po lnga ni/_ma d+hu sbrang rtsi ste me tog gi snying po'o/_/gu Da bu ram ste shing gi snying po'o/_/gi hu mar ram/_yang na du d+ha zhes 'o ma ste rtsi thog gi snying po'o/_/lau Na lan tshwa ste chu'i snying po'o/_/khaN+Da zhes ka ra'am yang na ha ri ta ka zhes a ru ra gzhug pa sman gyi snying po ste rgyud kyi lag len pa kha cig 'bru bcud kyi snying po chang zhes kyang 'dod do/_/skad dod 'di rnams kha cig saMskr-i ta dang phal cher yul dbus kyi phal skad du yod la/

snyigs ma'i dus 'dir byis pa dag dpe cha de tshar re sdong du klog pa'ang mi nus bzhin du slob dpon byed pa rnams la brtse bas btsal sla ba'i phyir re'u mig yang bris pa 'di'o/_/(

re'u mig tu gzigs/_mchan/_)_sman lnga/_se ba'i me tog_/ut+pal ser po/_shu dag dkar po/_kan+d+ha ka ra/_co ga mgo sman/_'bru lnga/_'bras so ba/_nas/_gro/_til dkar/_sran ma'o/_/_rin po che lnga/_gser/_dngul/_pad rag byu ru/_in+Da ni la mar gad gang rung*/_mu tig gsha' tshe/_dri lnga/_ga pur/_li shi/_dza ti sug sme/_gur gum/_tsan+dan ko la/_snying po lnga/_sbrang rtsi/_bu ram/_'o ma mar/_lam tshwa/_ka ra'am a ru ra/_bum sman nyer lnga po 'di rnams legs par tshogs pa bum par khrol bur blug par bya yi/_dpal sa skya pa rnams bum sman sman rnams sbyar ba'i ril bu byed pa 'dis ni brda mtshon tsam du 'gyur mod/_ril bu byed par bshad pa ni ma yin te/_gal te yin na ril bur sgrub tshul sogs dgos pa las ma byung zhing dus kyi 'khor lo'i bum rdzas kyi rin po che sogs mthar bum pa nas phyung nas 'di ltar bya ba'ang bshad pas bsres pa'i ril bu la ni de lta bu rung ba ma yin no/_/des na yo ga ba snga rabs pa rnams gzhan rnams khrol lugs dang rin po che rnams gzungs thag rdo rje la btags nas 'phyang bar byed pa ltar khrol lugs su bya zhing*/_yang na lnga tshan re re zhing thum bu byas te 'phyang du gzhug pa'ang yin no/_/deng sang phyag bzhes la sgrub pa'i tshe bum pa bsham pa nyid mdzad pa ni/_mthar ting nge 'dzin gyi bdag 'jug brgya stong sogs byed pa'i dbang du mdzad pa ste/_gal te bdag 'jug dang slob ma dbang bskur mi byed pa'i sgrub pa rkyang pa yin na ni bum pa bsham mi dgos te/_zhal gdams kyi dang po gsang sgrub kyi zhal gdams su bsham par ma gsungs cing*/_bcu gnyis pa slob ma rjes 'dzin gyi zhal gdams las bsham par gsungs pa'i rnam bcad kyis so/_/mdor na phyis skyed par 'gyur ba'i cha nas bum pa'i dkyil 'khor zhes bya'o/_/gsum pa thod pa'i dkyil 'khor ni/_thod pa mtshan ldan pang du bzhag bsang sbyang byas te nam mkha'i dkyil 'khor sngon du 'gro bas sih+la dang bdud rtsi dang gur gum gyis thod pa'i nang du zlum skor chos 'byung bsnol ma pad+ma 'dab bzhi sa bon lnga dga' 'khyil dang bcas pa bris la bstim nas nang mchod kyis bkang*/

bdud rtsi ril bu sbyar/_rin po che dang 'bru dang sman dang snying po lnga sogs gang dngos grub du 'dod pa'i rdzas kyang blugs te bum pa'i steng du khri'u zhig gi khar dpral ba rang la phyogs pas bzhag go_/'di ni rgyun gyi sgrub pa'i dbang du byas pa ste/_zhal gdams las/_khri'u 'am many+dzi'i steng du thod pa mtshan ldan chang gis bkang ba'i nang du a mr-i ta'i ril bu dang*/_rin po che lnga dang*/_a ru ra dang*/_'bru lnga/_snying po lnga/_zangs 'khor sogs gang 'dod pa'i rdzas kyis bkang zhes pa nyid do/_/sngon du bsnyen sgrub tshad du 'khyol bas bdud rtsi ril bu sgrub pa na ni bshal sman dang dug rigs ma gtogs rtsa brgyad stong gi sman ci 'dzom dang yul dag pa las byung ba'i dam tshig gi rdzas bcu dang*/_skyes bu dam pa'i sku gdung dang sku bal gyi ring srel sogs dang khyad par brgyud pa gong ma'i bdud rtsi ril bu'i rgyun dang ldan pas thams cad bsang sbyang byas te so sor legs par btags cing 'dres par byas pa lag mchod kyis phol tsam du bran pa blugs te dngos grub tu 'dod pa'i rdzas gzhan yang blugs te 'di ltar du sgrub pa yin la/_dbang bskur rab gnas sogs rkyang pa'i tshe ni nang mchod ril bu ldan pa kho nas dgang ba yin no/_/bzhi pa dar dmar gyi dkyil 'khor ni/_dar dmar po la bsang sbyang byas te nam mkha'i dkyil 'khor dang ldan pas sngar bshad pa'i rdzas kyis thod pa'i nang ji lta bar bris te bstim nas thod pa'i zhal khebs bya'o/_/lnga pa mkha' 'gro ma dbang du sdud pa'i dkyil 'khor lo ni/_me long gi nang ngos su bri ba ste bsang sbyang dang nam mkha'i dkyil 'khor sngon du 'gro bas rdzas snga mas snga ma ji lta ba la hrIHyig gi mtha' skor du gzhung nas bshad pa'i las sbyor gyi sngags kyis g.yon du bskor ba bris te bstim pa'o/_/drug pa sin+d+hU ra'i dkyil 'khor ni/

me long gi phyi la bri ba ste de yang 'brug gi lo 'brug gi zla ba 'brug gi nyi ma yod pa'i nyin mgar ba 'brug lo pas brdungs nas nyi ma de nyid la tshar ba'i li'i me long bug pa dang skyon med pa cig gzhon nu ma gtsang ma grong pa'i chos kyis ma gos pas lus la zhag gcig las mi nyung bar bcangs pa cig dgos par zin bris gsum du gsungs la/_'jam dbyangs chen pos myang gi gter ma dkar mo sku sgrub las bshad kyi lugs 'di la med do ces bris cing*/_kha cig rgya gar na lo 'gros bcu gnyis kyi rnam bzhag med pas na mi 'thad do zer mod/_spyir lo 'gros bcu gnyis rgya nag gi rtsis lugs kyi tha snyad yin pas rgya gar gyi yul dbus na ming gi tha snyad dngos su med pa bden yang don gyis sbyar du ni yod de bod du bya'i lo nam byung ba'i lo de la rdo rje gdan du sangs rgyas kyi dus mchod chen po cig 'byung bas bya lo'i dus mchod ches bod du sgrog ste/_rje mar pas/_cho 'phrul bya yi lo dus su/_/bde gshegs mchod pa mnga' mdzad phyir/_/zhes gsungs pa ltar yin pas de ltar sbyar na skyon de mi 'jug zhing bla ma brgyud pa'i phyag bzhes yin par yang gor ma chag pas 'dzom na ni de ltar shin tu bya'o/_/de lta bu ma rnyed na ni me long gtsang ma gzhon nu ma'i lus la bcang du bcug pa la bya ba las gzhan ci yod de/_de la sngun du nang gi dkyil 'khor bris pa de mi nyams par byas nas bsang sbyang dang nam mkha'i dkyil 'khor byas te sin+d+hu ra khod snyoms par bdal ba'am de tsam ma 'byor na lag mchod kyi chang gis snyoms par byugs pa la sin+d+hU ra dar du blug pas btab ste cha mnyam pa nyid la gser gyi smyu gus 'khor lo nang ma ji lta ba las sngags phreng gi gnas su snying po g.yon bskor du bris pa byas te bstim nas dar dmar gyi steng du bzhag go_/'di dag ni zhal gdams dang por/

dar dmar pos zhal g.yogs bya/_de'i steng du me long gtsang ma'i nang ngos su sih+la dang chang dang gur gum gyis mkha' 'gro ma dbang du bsdu ba'i 'khor lo bris la thod pa'i kha bcad/_de'i steng sin+d+hU ra la gser gyi smyu gus chos 'byung pad+ma dang bcas pa bris te rang gi sngags bkod pa bzhugs su gsol/_/zhes dang*/_bcu gnyis par/_de thod pa'i steng du sngags mgo rang la bstan la bzhugs su gsol/_zhes so/_/'dir mkha' 'gro dbang sdud kyi 'khor lo bri ba'i rdzas des thod pa dang dar dmar la bri ba yang phyag bzhes la byung gi zhal gdams su mi gsal la/_dar dmar la dkyil 'khor mi mdzad pa yang kha cig mthong mod/_bdud rtsi'i srung bar yang 'gyur bas yod pa nyid phyag bzhes legs so/_/'dir sin+d+hU ra ni gtso bor nub phyogs o rgyan gyi yul chu bo sin+d+hU'i 'gram ka wo ka'i grong na phag mo'i sku gzugs rang byung gi gsang ba las 'bab pa'i rang byung gi li khri yin la/_de ma rnyed na zha nye las bcos pa bcos ma'i li khri yin te gzhung drug pas/_zha nye dag las byung ba'i rdzas/_/ces de gtso bor 'chad do/_/de dag ma 'byor bas ni bod yul gyi grub pa'i gnas tsA ri'i rang byung gi phag mo'i gsang ba nas 'bab pa de la bya'o/_/mdor na dkyil 'khor drug po 'di thams cad zhal lta tshul mtshungs par sgrub pa po shar du gnas pa la gzigs pa nyid dgos so/_/bdag 'jug dang bcas pa'i sgrub pa la dkyil 'khor drug brtsegs 'di nges par dgos la/_bdag 'jug mi byed na bum pa las gzhan lnga brtsegs bya zhing*/_dbang bskur rab gnas dus bzang gi mchod pa sogs la ni rdul tshon bum pa thod pa sin+d+hU ra ste bzhi po bya yi/_dar dmar dang me long nang gi dkyil 'khor mi dgos cing thod pa la'ang sngon du dkyil 'khor bri mi dgos te bdud rtsi blugs pa nyid kyis grub bo/_/de ltar grub pa dang dkyil 'khor de thams cad kyi steng nas dar dmar gyi gur phub ste mdun phyogs su sgo bsal bar bya ba bzhag sha sna tshogs kyi gtor ma lnga dang mchod rdzas dang tshogs rdzas kyis bskor/

sgrub pa po'i mdun du g.yon nas rim bzhin lag mchod dang Da ma ru steng 'og ma 'khrul ba dang rdo rje dang dril bu bkod de rnam par rtog pa nub pa'i brda'am o Di ya na sgra bsdus pas o rgyan te ring 'gro 'am ring 'phur zhes bya ba nub phyogs o D+yan na rdo rje rnal 'byor ma bzhugs pa mtshon pas stan ci bde ba la lus gnad bsam gtan gyi yan lag lngas kha dkyil 'khor la phyogs pas 'khod do/_/'dir Da ma ru ni sam+b+hu Ta las bshad pa ltar badzra shIr+Sha dang tsan+dan dmar po sogs las byas pa dpangs su sor bcu gnyis/_kha'i zheng du sor drug_yang na dpangs sor bcu/_rgyar sor lnga/_yang na dpangs su dgu'am bcu gcig_zheng du de'i phyed de rigs gsum bshad la/_yang na thod pa las kyang bya'o/_/shing gi nang du yi dam gyi snying po rnams bri/_spre'u'i lpags pas g.yog zhing skyes pa'i skras bcings te chu skyar gyi rkang gi rus pa bdar bas gdag khyim gyi me tog gis phyi nas steng ngos su dkyil 'khor te pad+ma la yi dam gyi sa bon rnams bri zhing 'og ma la pad+ma rkyang pa'am kha cig pad+ma la chos skyong gi sa bon bri bar 'chad do/_/'di ni Da ma ru dra ba med pa'i dbang du byas pa ste 'byor na dra ba can ni srog shing ni sngar ltar la shing de 'am gzhan gyi rgyu las dpangs sor phyed lhag tsam dang zheng du sran ma'i tshad tsam gyi sgor mo srog shing las sor phyed gnyis tsam gyi che ba a long gi rnam pa gnyis byas te mig bcu drug phug nas logs re re spre'u'i lpags pas g.yog_/nang ngos la steng du pad+ma la khyim gyi me tog gis lte bar rdo rje'i dbus su 'khor lo sdom pa'i sa bon dang mthar snying po sogs bri/_'og ngos la chos 'byung gi lte bar yum gyi hrIHdang mthar sngags bri/_steng 'og ma 'khrul bar srog shing dbus su bcug pa kha sbyar te bya rgod kyi rgyus pa'am skyes pa'i rgyus chen gis mig nas mig tu bskor zhing slar 'og ma'i mig nas mig tu phyung ba bsnol ma'i tshul gyis mig mang ris kyi dra bar sbrel te steng 'og mi nor ba'i phyir steng ma la pad+ma'i dbus su rdo rje dang 'og ma la pad+ma rkyang pa bri/

bcing ba dang gdab pa ni snga ma dang mtshungs so/_/rgya gar gyi Da ma ru kha cig snying shun gyis g.yogs pa dang klad rgyas g.yogs pa yang mthong ngo*/_/rdo rje dang dril bu yang mtshan nyid dang ldan pa ste 'dir mang bas mi bri'o/_/kha cig Da ma ru dang dril bu lhan cig tu dkrol mi rung ste gnyis ka shes rab yin pas so zhes zer ba ni/_shes rab Da ma ru yi sgra/_/zhes pa yid la bzung bar snang mod kyang rtog pa kho na las dpyod pa dang bral ba'i gtam ste/_tshig de nyid kyis dang por/_thabs kyi gzugs kyi cang te 'u/_/shes rab Da ma ru yi sgra/_/zhes bshad pas de ni cang te'u'i gzugs dbyibs kyi cha ni thabs dang de'i sgra ni shes rab tu bshad pas thabs shes dbyer med du 'chad pa yin la/_'di ni rdo rje la yang phyogs gcig gi rwa rnams 'khor ba dag pa dang rwa gzhan rnams myang 'das dag par bshad pas thabs shes su grub cing dril bu la yang snyem ma'i zhal shes rab dang rdo rje phyed pa thabs dang nang gi sbubs shes rab dang skul byed kyi lce thabs su 'gyur bar bshad pas rdor dril yang lhan cig 'dzin mi rung bar mi 'gyur ro/_/gzhan yang yab kyi kha T+wAM ga ni shes rab mtshon la/_yum gyis bzung na thabs mtshon pas na bde mchog gi phyag gsum pa gnyis na Da ma ru dang kha T+wAM bzung ba mi rigs pa dang*/_rnal 'byor ma rnams kyis g.yas kyis kha T+wAM dang g.yon du Da ma ru bya'o zhes khyed kyis rgyud sar du gsungs cig_/des na thabs shes ni bsam pa dang dgos pa sogs rten zhing 'brel 'byung gi dbang las gnas skabs tha dad pas 'gyur ba yin par go dgos kyi bsdus gra'i ka bum gnyis lta bur ni ma 'dzin zhig_/'on kyang bcom ldan 'das ma'i skabs 'dir ni spyi'i dam tshig ma gtogs rol mo la dril bu med mi rung kho na yang ma yin te zhal gdams las thun mtshams su Da ma ru dang ting ting shag dbul bstod pa bya zhes pa las ma byung zhing rgya gar na rnal 'byor pa rnams tshogs kyi 'khor lo'i tshe yang de ltar mdzad par snang ste/

rje mar pa'i tshogs mgur las/_rje btsun na ro paN chen de/_/rdo rje dril bu phyag tu bsnams/_/khru gang tsam gyi na mkha' la/_/g.yas brkyang gar gyi rol pas bzhugs/_/rnal 'byor pho mo gzhan rnams kyang*/_/phyag g.yas Da ma ru 'khrol zhing*/_/g.yon pa ting ting shag bsnams nas/_/gar gyi nyams kyis rol ba mthong*/_/zhes bshad do/_/rje de bzhin gshegs pa'i zhal snga nas skabs 'dir phung khams skye mched byin rlabs kyang gsungs pas spro na/_rang nyid yi dam gyi lhar gzod nas gnas pa'i gzugs phung rnam par snang mdzad/_tshor ba rdo rje nyi ma/_'du shes pad+ma gar dbang*/_'du byed rdo rje rgyal po/_rnam shes rdo rje sems dpa'/_de bzhin gshegs pa thams cad gcig tu gyur pa dpal he ru ka'o/_/mig gti mug rdo rje/_rna ba zhe sdang rdo rje/_sna ser sna rdo rje/_kha 'dod chags rdo rje/_lus phrag dog rdo rje/_yid kyi skye mched dbang phyug rdo rje'o/_/sa khams ltung byed ma/_chu khams gsod byed ma/_me khams 'gugs byed ma/_rlung khams gar gyi dbang phyug ma/_mkha' khams pad+ma can/_rnam par shes pa'i khams rdo rje rnal 'byor ma'o/_/zhes dran pas rdo rje rnal 'byor ma'i skur skad cig gis langs te tshogs zhing spro bsdu'i sbyor ba bya'o/_/gal te yum bka'i skabs yin pas rnam snang sogs yab kyi dag pa dran mi rigs so snyam na de lta ma yin te/_mngon par byang chub pa'i rgyud las/_phung po lnga la nga rgyal gyi/_/sems bzang po ni bskyed par bya/_/gzugs phung la ni rnam snang ngo*/_/zhes sogs 'di nyid sgra ji bzhin par bshad do/_/des na phung po drug go cha'i dpa' bo dang*/_skye mched drug sems dpa' drug dang*/_khams drug go cha'i dpa' mo drug tu dag pa ni yab bka' yum bka' gnyis thun mong gi chos yin no/_/bzhi pa sgrub pa dngos la gnyis las/_dang po mnyam rjes tha dad du sgrub pa dang*/

cung zad goms pas mnyam rjes dbyer med du sgrub pa'o/_/dang po la yang gsum ste/_bdag skyed du sgrub pa dang*/_mdun skyed du sgrub pa dang*/_dkyil 'khor bsdu ba'o/_/dang po la/_mnyam bzhag gi bya ba dang*/_rjes thob kyi bya ba gnyis kyi/_dang po la yang*/_sngon 'gro tshogs gsag pa dang*/_dngos gzhi sgom bzlas bya ba ste gnyis las/_dang po ni/_byang chub sems skyed sngon 'gro bas/_/dkyil 'khor cho gas mnyes par bya/_/yi ge gsum gyis rang la bsdu/_/zhes pa ste/_lag mchod kyi thigs pa lce thog tu myang bas kha dag par byas te rtog pa shas che na sngon 'gro'i gtor ma nas mtshams gcod kyi bar sngar ji lta ba nyid bya la/_rtog pa shas chung bas ni srung 'khor sngar bsgoms pa gsal btab pa nyid kyis kyang 'grub bo/_/dus bzang gi mchod pa la sogs pa'i tshe ni skabs 'dir las kyi rdo rjes phyag byas maN+Dal phul te/_kye rdo rje 'dzin sogs dgongs su gsol/_zhes sogs kyis ting nge 'dzin la bskul bar bya zhing sgrub pa'i tshe ni mi dgos so/_/deng sang 'di cho ga la sgrigs 'don du byed pa ni lag len 'khrul ba'o/_/'jam dbyangs chen pos kyang*/_phyag gsum byas te maN+Dal 'bul/_/zhes sogs sngon gyi lag len du bshad do/_/de nas mchod pa rnams bsang sbyang byas te a yig las thod pa chos dbyings dang mnyam pa dpag tu med pa'i nang so sor hU~M las byung ba'i phyi nang gsang ba'i mchod sprin gyi tshogs re res kyang chos kyi dbyings 'gengs pa/_gzung 'dzin gyi mtshan mas bsdus pa ma yin pa bde ba chen po'i ye shes kyi rang bzhin skad cig re res kyang nam mkha' gang bar 'phel zhing mi 'dzad pa/_mdo sde phal chen las gsungs pa kun bzang gi rnam 'phrul gyi mchod sprin las kyang ches rmad du byung ba 'khor ba ma stongs kyi bar du rgyun mi 'chad par gyur par mos te 'khor gsum gyi rtog pa med pa'i ting nge 'dzin la bzhag pa ni mos pas byin gyis rlob pa ste mtshan nyid theg pa dang thun mong ba'o/_/de brtan zhing 'phel bar bya ba'i phyir so so'i phyag rgya dang bcas pas yi ge gsum gyi bar du bcug pa'i mchod pa so so'i sngags brjod pa ni sngags dang phyag rgyas byin gyis rlob pa ste thun mong ma yin pa gsang sngags kyi byin rlabs so/_/'dir phyag rgya la se gol mi bya ste se gol ni phul ba yin no bzhes cig gi don yin la/

'di ni byin gyis brlabs nas 'jog pa yin pa'i phyir ro/_/de nas skyabs su 'gro ba bya ste rtsa rgyud kyi rdo rje slob dpon dang bcom ldan 'das ma gnyis su med pa ni sangs rgyas dkon mchog_/snying po la sogs pa brjod bya rjod byed kyi sngags ni chos dkon mchog_/rigs bzhi mkha' 'gro'i tshogs ni dge 'dun dkon mchog ste/_dkon mchog gsum ma lus pa dkyil 'khor par dag pa nyid kyi ngo bos gnas pa ni skyabs yul lo/_/sems can thams cad tshe gcig gis he ru ka'i go 'phang la dgod pa'i slad du deng kho na rang nyid bcom ldan 'das ma'i go 'phang du sgrub par 'dod pas 'di nas brtsams te go 'phang de ma thob kyi bar du yi dam du 'dzin pa'i brtul zhugs brtan po ni ched du bya ba khyad par can te de dang ldan pas ngag tu'ang skyabs su gsol ba ji tsam sems tshim par ma gyur gyi bar du brjod do/_/de nas sems skyed pa ni skyabs yul de dbang du byas te nam mkha'i mthas bklas pa'i sems can pha ma'i rang bzhin rnams la bcos min gyi snying rje khong nas 'khrug pas de rnams kyi sdug bsngal skyab pa'i slad du tshe 'di dang stan thog 'di dang thun khongs 'di dang skad cig 'di la he ru ka'i go 'phang thob par bya'o snyam du snying stobs bskyed de ngag tu/_phyogs bcu dus gsum bzhugs pa yi/_/zhes sogs brjod do/_/de la tshigs bcad dang pos ni mkhyen par gsol ba dang*/_gnyis pas ni smon pa'i sems so/_/gsum pas rgyu lam la dam 'cha' ba dang*/_bzhi pas 'bras bu byang chub la dam 'cha' ba dang*/_lnga pas bya ba gzhan don du dam 'cha' ba ste/_de gsum gyis 'jug pa sems skyed de 'di rnams ni thun mong gi sems skyed do/_/khams gsum gyi bde sdug btang snyoms kyi tshor ba las 'das pa'i rnam par mi rtog pa'i ye shes mi 'gyur ba'i bde ba ni kun rdzob byang sems dang*/

gzod nas rang bzhin gyis dag pa'i stong chen 'od gsal ba'i dbyings ces pa ni don dam byang sems te thun mong ma yin pa'i sems skyed do/_/skabs 'dir spyi bor pad zla la hU~M las rdor sems he ru ka bskyed de yi ge bkod/_ye shes pa bcug_/dbang bskur/_mi bskyod pas rgyas btab nas he ru ka'i yig brgya nyer gcig las mi nyung bar bzlas te bdud rtsi'i rgyun gyis sdig sgrib sbyangs cing*/_mthar lha rang la bstim pa ni sngags kyi ltung ba byin rlabs yin pa zin bris su bshad cing nges par dgos par bla ma bzhed do/_/mchod pa la sogs pas tshogs gsag pa la/_gang la gsag pa'i yul ni/_spyir tshogs zhing dam tshig pa bskyed ye shes pa gzhug pa rgyas pa'i tshe dang*/_dam tshig pa cig char gsal btab cing ye shes pa gzhug pa 'bring dang*/_gsal btab pa kho na ni bsdus pa'i skabs yin la/_'dir zhal gdams las bdag skyed kho nas sgrub pa'i dbang du mdzad nas rdul tshon gyi dkyil 'khor ni tshogs zhing gi rten du bzhed pas rdul tshon gyi mtshan ma rnams las dam tshig par bskyed cing ye shes pa bcug nas tshogs bsag par gsungs la/_sgrub thabs su dus bzang gi mchod pa dang dbang bskur sogs la slar mdun skyed sgrub par 'gyur ba dang rdul tshon gyi dkyil 'khor med pa sogs la gtso bor dgongs cing*/_sgrub pa'i tshe yang mdun skyed gtso bor sgrub pa dang bdag mdun cha mnyam du gtso bor sgrub pa la dgongs nas tshogs zhing dam tshig pa steng gi nam mkhar gsal btab cing ye shes pa bcug nas tshogs gsag par mdzad mod/_yang dag par na dgongs pa cig tu 'du ste bdag nyid rdo rje rnal 'byor ma'i skur slar yang gsal bar byas nas rdul tshon gyi dkyil 'khor gyi rten gyi cha dang lha mtshan sogs thams cad skad cig gis rten brten pa dang bcas pa'i ye shes kyi dkyil 'khor du lam gyis bsgyur te/

sngar don kun sgrub byed kyi dkyil 'khor gsal ba yin na sgrub thabs ltar de'i hrIHyig dang*/_sngar ma sgoms na zhal gdams ltar thugs kar hrIHyig bsgoms pa'i 'od kyis o rgyan nas ye shes pa spyan drangs par mos te sgrub thabs su gsungs pa'i rdo rje bsdu ba'i sngags rgya dang spyan 'dren gyi tshigs bcad brjod byon legs dang gdan phul nas dam tshig pa la bstim te rdo rje'i thal mo sbyar bas tshigs su bcad pa rnams kyis phyag bya'o/_/de nas sa bon gyi 'od zer las byung ba'i mchod pa'i lha mo mchod yon ma sngon mo dang*/_me tog 'dzin ma dkar mo dang*/_bdug pa ma sngon mo/_mar me ma dmar skya/_dri ma ljang gu/_zhal zas ma ser mo/_rol mo ma sna tshogs mdog rnams rang rang gi mchod rdzas 'dzin pa dang sha lnga dang bdud rtsi lngas gang ba'i thod pa 'dzin pa rnams re re'ang zhing thams cad kyi rdul grangs dang mnyam par spros te mchod par dmigs nas pad skor sngon du 'gro bas so so'i phyag rgya byas te mthar se gol gdab cing dbul/_bdud rtsi 'thor bas nang mchod dang mchod pa'i lha mo rnams mchod yul la thim pas bde chen gyis mnyes pa gsang ba'i mchod pa dbul lo/_/de nas bshags pa sogs bdun rnam dag bya zhing mchod pa las 'phros pa'i don sgrub thabs su gsungs pa nyid kyi maN+Dal dbul/_de'i dge ba bsngo/_lus longs spyod dbul/_de'i dge ba dkon mchog gi bzhed don grub par bsngo zhing*/_de'i dge ba rigs drug la byin te sdug bsngal dang bral bar bsngo ba bya'o/_/de nas bla ma'i rnal 'byor sgom par spro na'ang sgom ste rtsa rgyud kyi bla ma dang yi dam dbyer med du gsol ba gdab par bya ste thabs bsod nams kyi tshogs gsag pa'i rim pa'o/_/de nas lha rnams kyi thugs ka nas ye shes lnga'i rang bzhin rnam pa 'od zer kha dog lnga byung ste rang nyid kyi dpral/_mgrin/

snying*/_lte/_gsang gnas dang lngar thim pas nyon mongs pa lnga dag_/phung po lnga gnas gyur/_ye shes lnga mngon du byas te yi ge gsum gyis tshogs zhing ye shes pa'ang bdag la thim pas dbyer med pa sku gsung thugs yon tan phrin las kyi rang bzhin lha mo lnga'i ngo bor gyur te chos thams cad rang bzhin gyis dag pa'i de kho na nyid mngon du byas pa la mnyam par bzhag pa ni ye shes kyi tshogs so/_/tshogs rten rdul tshon la brten pa'i tshe dam tshig pa mi sdud la/_ma brten par gsal btab pa yin na ye shes pa sngon du bstim nas dam tshig pa 'bru gsum gyis bdag la bsdus te mnyam par 'jog go_/de nas mnyam bzhag las langs te sgyu ma lta bu'i sems can rnams la snying rje chen pos nye bar blangs te tshad med pa bzhi sgom par bya'o/_/mngon par byang chub pa'i rgyud las kyang*/_tshangs pa'i gnas ni bzhi po dang*/_/bsdu ba'i dngos po bzhi dag dang*/_/sems can kun la bde 'byung ba'i/_/dge ba bcu ni dmigs par bya/_/chos rnams stong pa nyid du ni/_/phyi nas bdag nyid mthong bya ste/_/de nas sems tsam du gnas te/_/byang chub kyi ni tshogs mchog go_/zhes so/_/gnyis pa sgom bzlas la yang gnyis kyi/_sku rdzogs par sgom pa ni/_brtan dang g.yo ba'i dngos po kun/_/skad cig tsam gyis stong par sgom/_/stong pa'i ngang las yi ge hrIH/_/bskal pa'i me ltar 'bar ba'i 'od/_/khro mo zhal gcig phyag gnyis ma/_/dzA wa sin+d+hU ra dang mtshungs/_/sku yi 'od zer stong gsum khyab/_/dbu skra thor tshugs tshangs par 'khyil/_/sangs rgyas lnga mtshon thod pas brgyan/_/rdo rje thod khrag kha T+wAM bcas/_/dar dpyangs cod pan rnam par 'phur/_/phyag rgya lnga yis rnam par brgyan/_/mi mgo rlon pa'i do shal can/_/me tog phreng ba'i rgyan gyis spras/_/pad+ma ro dang nyi ma'i gdan/_/g.yas bskum g.yon brkyang gar gyis bzhugs/_/chu las nya ldang ji bzhin du/_/skad cig tsam gyis rdzogs par bskyed/_/ces gtso mo skyed pa dang*/

de yi 'khor lo rnam bzhi la/_/mkha' 'gro sde bzhi 'khor bcas bskyed/_/ces lus la 'khor dgod pa dang*/_rang bzhin gnas pa'i pho brang nas/_/spyan drangs gnyis su med par bstim/_/zhes ye shes pa gzhug pa rnams gsungs te/_de nas rnal 'byor pas mig 'phrul dang sgyu ma lta bu'i chos thams cad la nye bar bltas nas/_oM swa b+hA wa shud+d+hAHsarba d+harmA swa b+hA wa shud+d+ha&haM/_zhes brjod do/_/de yang swa b+hA wa rang bzhin/_shud+d+haHdag pa/_sarba d+harma chos thams cad/_a haM bdag go zhe'am nga'o zhes pa yin la/_shud+d+haHdang sbyar nas rnam bcad u dang de las a or gyur pas shud+d+ho dang tshig mtha'i eta ota las pha rol gyi a phyis te shu ta bzhag pas shud+d+ho&haM zhes pa ste rang bzhin gyis dag pa ni nga'o/_/gang rang bzhin gyis dag na chos thams cad do/_/gang gis rang bzhin gyis dag na blo bur gyi dri mas so/_/gang gi tshe dag na rang bzhin gyis te gzod ma nas dag pa'o/_/des na rang bzhin gyis dag pa lan gnyis smos pas gcig gis blo bur rnam dag dang gcig shos kyis de nyid kyang sar du lam sgom stobs sogs kyis ma yin par gzod ma kho na nas dmigs ma myong ba nyid ston pas na rang bzhin rnam dag ste dag pa gnyis ldan du ston pa'o/_/de yang gud cig na gnas pa ma yin te rang gi sems kyi de kho na nyid gang yin pa'o/_/ci'i phyir dag pa gnyis dang ldan zhe na/_ji ltar na mig 'phrul dang sgyu ma'i snang ba ni sprul gzhi la gnas pa yang ma yin la/_de bzhin du sprul pa po dang mthong ba po dang sngags dang rdzas sogs re re nas kyang de gang la'ang gnas pa ma yin la/_gzod nas sgyu ma'i snang bar yod pa'ang min zhing phyi dang nang dang bar na'ang med la/_'khor 'das kyi chos gang gis kyang bsdus pa min la/_gsal bar snang ba'i phyir med par brjod du'ang med de 'gags pa na'ang gang zhig gar yang song ba med cing*/_de bzhin du snang ba nyid na yang gang las kyang 'ong ba med cing gar yang gnas pa med pa ste chos thams cad kyi ngang tshul ni de 'dra'o/_/de'i phyir chos thams cad ni gzod ma nas rang bzhin gyis 'od gsal ba rnam par dag pa bcos ma ma yin pa ste so so rang rig gis rig par bya ba las gzhan gyi yul ma yin no/_/de bas na yang dag pa'i don ni ji srid mngon sum du ma byas pa de srid du gnas tshul ji lta ba shes par mi nus la/

mngon sum du byas pa na ji lta ba shes pa yang lhag mar mi lus te shes pa dang ma shes pa ni phan tshun ltos zla dang bcas pa rnam par rtog pa'i mtshan ma ste yang dag pa'i tshul la sgrib par byed pa ni de kho na yin pa'i phyir ro/_/des na theg pa chen po'i ngang tshul 'di ni 'jig rten thams cad dang 'gal bar gnas pa yin te/_'jig rten ni gnyis la gnas la/_'di las ni gnyis dang gnyis ma yin par ston par mi byed do/_/'jig rten ni mtha'am dbus la gnas la/_'di las ni mtha'am dbus ston par mi byed do/_/'jig rten ni skye ba dang gnas pa dang 'gag pa dang spangs pa dang thob pa la gnas la/_'di las ni skye ba nas thob pa'i bar du sgro 'dogs par yang mi byed la/_de dag med do ces skur pa 'debs par yang mi byed do/_/'jig rten ni bcos ma la spyod de 'di las ni chos gang yang 'chos par mi ston to/_/'jig rten ni lta ba dang grub pa'i mtha' dang sgom pa la gnas par byed la/_'di ni gang la dmigs pa'i lta ba dang gang du 'jog pa grub pa'i mtha' dang gang zhig yid la byed pa'i sgom pa de dag mi ston to/_/'ga' zhig ni dmigs pa med par lta zhing gang du yang khas mi len pa'i grub pa'i mtha' su la/_ci yang yid la mi byed par rlom yang theg pa chen po 'di las ni de dag mi ston te/_'dir smras pa/_gzhung tsam klog dang kun rdzob blos tshim dang*/_/lha sngags rtsa rlung thig le lhur byed pa'i/_/theg chen smra bas gangs ri'i ljongs khyab mod/_/de dag tshul 'di thos na mi skrag gam/_/mchod dngos ji bzhin grub par ma gyur kyang*/_/zab mo'i chos kyis mi skrag spu long ldang*/_/mdo rgyud grub pa'i glur bcas mgrin gcig tu/_/khong nas 'byung snyam zab mo'i spobs pa brnyed/_/mthong spang ma spangs mod kyi the tshom zad/_/shes sgrib ldan yang 'khor gsum du mi rtog_/so skyer gnas kyang 'phags pa'i dgongs pa shes/_/mar mi'i bka' brgyud 'di yi byin rlabs ltos/_/mkhas rlom dregs pas rgyags pa'i chu bran rnams/_/'jigs tshogs lta bas gzings pa'i gcong rong nang*/_/sna tshogs rtog ge mu cor rab sgrog yang*/_/nges pa'i don gyi chu gter klong chen du/_/phyin par ma nus rtag chad ngam grog dang*/_/blos byas mya ngam dgon dung tsha mo'i thang*/_/dmigs pa'i nyin byed gdungs bas bskams te song*/_/nges par 'byung ba'i sa gzhi 'thas pa'i steng*/_/mtshan nyid ldan pa'i rtsa rgyud bla ma yi/_/klu dbang gis bskrun yang dag lta ba'i chu/_/bzod med mos gus drag po'i rlabs phreng dang*/_/ces kyang dgos med zhen log lbu phreng gnyis/_/lhan cig 'gran pa lta bur kun nas g.yo/_/lus sems shin tu sbyangs pa'i zhi gnas kyi/_/chu bya'i tshogs kun bkug pa med par 'du/_/spyan dang mngon shes gzungs dang spobs pa'i sgo/_/rgyal sras rnam thar rlabs chen dri med kyi/_/pad+ma'i tshogs rnams lhun gyis grub pa'i gnas/_/skyed rdzogs rdo rje'i rnal 'byor brtan pa yi/_/klu dbang rnams ni ring mo nas kyang 'du/_/'gro ba'i dge legs myu gu kun gyi gnyen/_/dpal ldan te lo na ro mar mir bcas/_/dwags po'i rgyud bzang gang+ga'i chu klung che/_/sa gsum kun gyi dag byed gcig pu ru/_/'gro ba'i bla mas phab pa 'di yod kyi/_/khyed cag mu co'i nga rgyal mi bsnyems cing*/_/mtshan mar lta ba'i dgon dung ma snyeg par/_/gzur gnas dad ldan ne sing lam nas ni/_/rings par 'di drung shog zhig chos nyid kyi/_/rgya mtshor chos kun rnam pa gcig pa yi/_/snying po 'thob pa dka' ba ma yin no/_/de bas na rang bzhin rnam par dag par bcos min gyi lam rgyud pa 'di'i man ngag gi gnad bla ma dam pa'i byin gyis brlabs dang rang gi skal pa bzang po tshogs pa las yang dag par brnyed pa cig gi mngon sum gyi spyod yul te/

slar yang de lta bur ma shes pa sgyu ma'i dmag gis skrag pa'am mig 'phrul gyi chu bos khyer bas nyam thag pa lta bu'i 'gro ba mtha' yas pa la bltas nas smon lam dang snying rje'i dbang gis gzugs skur ldang bar bya'o/_/des na mngon par byang chub pa'i rgyud las kyang*/_stong nyid ye shes rdo rje ni/_/mnyam bzhag ngang bas dran par bya/_/oM shu n+ya tA dz+nyA na badzra swa b+ha wa At+ma ko&haM/_/mig yor tsam gyi ye shes ni/_/sems tsam rnam par brtag par bya/_/nam mkha' lta bu'i chos 'di dag_/chos can med cing chos nyid med/_/nam mkha' lta bur gos pa med/_/dngos po med cing rnyog pa med/_/snying rje'i bdag nyid phan bya'i phyir/_/smon lam dbang gis dmigs bya ste/_/zhes dang*/_sdom 'byung las/_dngos med dngos po la brten nas/_/brten pa med pa'i dngos por bya/_/yid med yid ni byas nas su/_/cung zad tsam yang mi bsam mo/_/stan la gnas nas bla ma yi/_/rgyud pas brtan par byas nas ni/_/ro gcig sems ni bsgom par bya/_/rtog ge'i sbyor ba rnam par spangs/_/sems byung sems su brtan gyur pa/_/'gro las rang bzhin tshul de nyid/_/mkha' mtshungs nam mkhar yang dag gnas/_/zhes sogs rgya cher bshad do/_/des na da lta bod yul ba mang pos dbang bzhi pa rgyud thams cad du sbas pas na bdud la dris na bshad mi nus pas kha skyengs par 'gyur ro zhes sogs zer ba ni/_rjes zlos rgyun mi 'chad par byas pa tsam du zad de ji ltar sbas lha des gal te bstan byung na ci zer na bdud yin par byed ci zhig zer na lha yin par byed ces dris na ni/_bdud yin min brtag dgos so zhes smra bo rnams kyang kha skyengs par 'gyur te lan gyis dben par 'gyur ro/_/gal te dbang bzhi pa ngo sprod par grags pa'i tshigs bcad tsam yin na de ni bdud kyis cis mi shes/_de'i don no zhe na/

don de ni khyed cag ni stong pa tsam la sogs tshig 'grig 'grig 'dra ba kha cig gi lus sbrid pa lta bu'i myong ba cung zad dam bde gsal gyi nyams myong ban bun tsam gyis tshim la/_de skyed mi nus pa'i bdud des sangs rgyas la klags tshol ga la nus/_de lta mod kyis dbang bzhi pa slob dpon nyid kyis kyang tshim 'tshal ba de slob ma bdud la 'drir bcug pas ci zhig tu 'gyur/_rgyud du yang sbas pa ma yin te rgyus yod pas bltas na rgyud thams cad 'di kho na'i skor ldog tu yod la/_man ngag dang bla ma'i byin rlabs kyis rgyud la 'dre bar ma byas pa la ni ci ltar bstan par shes mi nus pas rang sbas su song ba'i phyir sbas pa'i sgrar gsungs pa yin no/_/des na rgyus med rnams tshig tsam gyis 'khrul du ma gzhug zhig_/gal te brda tshig rgyud 'di ni dpal chen bIr+Wa pa nas bzung ste dpal sa skya pa rim par byon pa thams cad bzhed do ce na/_bIr+Wa pa nas dpal ldan bla ma bsod nams rgyal mtshan gyi bar du byon pa'i dam pa de dag gis ni dbang bzhi pa mi shes so zhes kho bo cag kyang mi smra ste mes po nor dang ldan pa'i rtags kyis tsha bo phyug por sgrub mi nus pas rang rang gis rtogs par byos cig_/kha cig rgyud pa 'di las 'ongs pa'i zab don la sdang bar byas te yang dag par ma yin par bsgrags nas slar skyed rim dang sbyor ba yan lag drug tsam snying por smra mod/_de dag gis ni rang gi mtshan nyid gzhan la bstan pa kho na las gzhan ci zhig ste rgyud pa 'di'i zab don rnams yang dag pa ma yin du chug_/khyed cag skyed rim sgom pa'i dang por swa b+ha wa'i sngags brjod pa 'di'i don gang zhes 'dri'o/_/gal te chos thams cad rang bzhin gyis dag pa rang bzhin gyis dag pa nga'o zhes pa ni de'i bod skad do ce na/_/'o na ci'i phyi'i sngags de nyid rgya skad du brjod bzhin du de nyid bod skad du brjod pa ci'i phyir 'gog par byed/

chos thams cad gzod nas rang bzhin dang bcos mas dag pa de thams cad kyi bdag nyid ni rang gi sems nyid las gzhan ma yin par rtogs pas 'ching grol gyi mtshan ma zhig ste bcos min gnyug mar gnas pa ni chos 'di pa'i bsgrub bya yin la/_sngags des de las gzhan ci zhig bstan pa gzu bor soms cig_/de lta mod kyi sngags 'di ni rgyal bas gzung 'dzin gyi dra ba 'jig par byed pa'i rdo rje'i mtshon char byin gyis brlabs pa yin pas skyed rim pa rnams kyang 'di brjod nas snod bcud kyi mtshan ma mi dmigs par byas te lha'i rnal 'byor la 'jug mod kyang 'di'i don yang dag pa ni rdzogs pa'i rim pa bcos min gyi lam ma gtogs ji bzhin du shes par mi nus so/_/de lta mod kyis phyi nang gi mu stegs la gnas pa'i rdzogs rim par khas 'che ba rnams kyis kyang ma yin te/_deng sang kha cig ni/_chos thams cad ji ltar snang ba 'di bzhin du gnas so zhes rlom mo/_/kha cig ni/_don dam par dpyad na med kyang tha snyad du snang ba mi bden par lta mi rung ngo zhes tshig gi zol dang bcas nas yang dag pa'i lam 'gog go_/kha cig ni/_rigs pa'i dpyad pas bden par med do snyam pa lta bu'i nges shes bar ma chad lhag mthong du smra ste med pa la don dam par zhen no/_/kha cig ni/_kun rdzob thams cad ni rang bzhin gyis med la don dam pa ni rang bzhin gyis yod do ces 'dzin no/_/kha cig ni/_zung 'jug kho na dgos so zhes nan tan gyis zung 'jug tu smra'o/_/kha cig ni/_zhu bde dang 'khrig tshor dang nyams snang la yang dag pa'i don du zhen no/_/de thams cad ni sngags 'di'i brjod don las phyin ci log tu smra ba ste/_rang bzhin gyis ma dag pa nan gyis sgrub par zad do/_/de lta mod kyi dbang po rnon po sngon du man ngag la 'phrig tshud pas ni de tsam gyis phyogs rtogs par 'gyur la/_gzhan gyis ni tshig dang lus ngag gi rnam rig tsam las yang dag pa'i gnas 'di khong du chud mi nus pa'i phyir de tsam las 'dir mi spro'o/_/de lta mod kyi yang dag pa'i gnas pa mi shes pas ni sngags kyi don dran bzhin pas brjod de snod bcud lus ngag yid gsum dang bcas pa sgyu ma'i chu bo bskams pa'am rmi lam gyi me shi ba ltar gzod nas ma skyes pa nyid kyi ngo bor sbrul mdud nam mkhar zhig pa lta bur grol te stong pa chen po nam mkha' g.ya' dag pa lta bu mtshan ma'i gnas pa med pa la ci gnas su bzhag go

/de lta bu'i gnas pa la skrag pas kyang yul yul can thams cad me long la ha btab pa ltar yal nas nam mkha' dag pa ltar mos te slar rten brten pa rim gyis bskyed par bya'o/_/kha cig 'di ltar yang dogs srid de/_swa b+hA wa'i sngags 'di ni bya rgyud nas kyang bshad pas de ltar na bla med skyed rdzogs kyis khyad par du byas par mi 'gyur ro snyam pa dang*/_skyed rim gyi yang sngon du de kho na nyid bstan zin par thal bas rdzogs rim don med par 'gyur ro snyam pa'o/_/de ni phyogs gcig pa'i blo yin te/_de lta na shes phyin yi ge gcig mar a yig kho na shes phyin du bshad cing*/_mdo sngags mtha' dag las a yig ni ma skyes pa'i phyir chos thams cad kyi sgo'o zhes bshad la/_a yig ni bris klog slob pa kun gyis kyang slob cing byis pa lo gnyis pa dag gis kyang brjod par byed na de dag gis shes phyin ci'i phyir mi shes/_des na dngul bzhu ba'i las mi shes la rdo thams cad dngul rdor yod pa'i sa phyogs kha cig na khyim dang ra ba dang 'phen pa sogs rdo'i bya ba thams cad dngul rdo kho na la byed mod kyang dngul 'grub pa ni ma yin no/_/des na tshangs pa khyad par sems kyi mdor/_yang na ni chos kyi gtam bya'o/_/yang na ni 'phags pa'i mi smra bas gnas par bya'o/_/zhes sangs rgyas kyis dge slong rnams la khrus khang dang sro khang du gnas pa yan gyi spyod pa'i skabs su gsungs pa de nyid rgyas par bshad nas/_nyan thos dang rang sangs rgyas dang so so skye bo rnams kyis chos de gnyis la gnas nus pa med par gsungs pa lta bu ste/_swa b+hA wa'i sngags kun gyis brjod par byed kyang phyag rgya chen po ma rtogs pa rnams kyis sngags 'di'i don mi shes so/_/mdor na stong pa nam mkha'i rang bzhin las slar snod bcud rim pas chags cing slar yang de nyid kyi ngo bor 'jig pa dang*/_bar do'i rnam par shes pa stong pa yid kyi rang bzhin tsam las rim gyis lus kyi dngos por grub cing mthar yang stong pa 'od gsal ba'i ngo bor 'jug pa dang*/

chos thams cad stong pa nyid yin pa'i phyir 'khor 'das kyi rnam pa cir yang snang bar rung gi stong nyid ma yin na ci yang snang mi rung ngo zhes zab mo dbu ma'i grub pa las bshad pa dang*/_gzhi'i gnas tshul spros mtshan gyis ma gos pa'i stong pa chen po gzhom gzhig dang bral ba las sa dang lam rnams bgrod de mthar bral 'bras 'gog pa chen po 'od gsal ba chos nyid kyi sku mngon du byed pa rnams kyi phyogs rtogs par bya ba'i phyir skyed rim gyi skabs su yang sngon du dmigs pa dang mtshan ma'i rtog pa thams cad sbyangs pa stong nyid dang slar de las sgyu ma'i skur ldang zhing skyed rim gyi phrin las rnams byas nas/_slar yang 'od gsal ba'i stong pa chen po la gzhug par mdzad pa ste de'i phyir lam gyi dngos gzhir rigs kyi bod mang pos 'di sngon 'gro'i tshogs bsag tu bsdu ba ni spyi don gi tshul la zhen nas sbas pa'i don ma shes par zad dam/_'o na de las sgyu 'phrul gyi skur ldang ba de stong pa las langs pa'i phyir stong pa ma yin pa cig tu ldang ngam zhe na/_de lta ma yin te ji ltar rmi lam na snang ba'i mig sgyu dang nam mkha' gnyis la ngo bo tha dad pa mi rnyed pa dang sangs rgyas kyis sprul pa'i me tog sa gzhi las skyes pa dang nam mkha' las skyes pa la bden rdzun gyi khyad par mi dmigs pa lta bur rnam pa thams cad du shes dgos te rnam pa snang ba tsam gyis 'di ni dngos po ste stong pa ma yin pa'i rdzas su grub pa'o zhes rlom zhing ci yang med pa tsam gyis 'di ni stong pa ste dngos po med pa'o snyam du 'dzin pa 'di ni deng sang bod kyi mkhas rlom mang po'i khyad chos chen por snang mod/_theg pa chen po'i tshul ni ma yin te/_bcom ldan 'das kyis gang rten zhing 'brel bar 'byung ba shes pa de ni bdag gzhan dang gnyis ka dang gnyis min dang yod med sogs su rlom sems mi 'byung bar bshad la/

stong nyid rten 'brel tha mi dad pa'i tshul ma go bar zad pas so/_/gal te cig char du ldang ngam rim can du ldang zhe na/_spyir sems can rnams kyi 'khrul ngor thog mar snod kyi 'jig rten rlung gi dkyil 'khor nas tshangs pa'i 'jig rten la sogs pa'i bar chags cing phyis g.yo ba bcud kyi sems can rnams chags pa'i rtog pa sbyong ba'i phyir sngon du rlung dkyil nas brtsams te gzhal yas khang rdzogs pa'i bar bskyed nas slar lha skyed par rgyud sde gong ma gnyis su bshad la/_bcud kyi sems can 'chags pa na yang dang por tshangs pa'i gzhal med khang du tshangs pa chen po cig char rdzus skyes su byung zhing phyi nas 'dod pa'i lha rnams dang dzam gling pa'i bar du rim gyis sems can rnams rdzus skyes su byung ba dang bar do'i yid lus rdzus skyes su 'byung ba sogs kyi rtog pa sbyong phyir lha skad cig dran rdzogs kyis sgom pa dang*/_phyi nas mi rnams mngal skyes su gyur pa sogs sbyong phyir mngal 'byin gyi sgom pa dang*/_drod gsher skyes sbyong byed zla nyi kha sbyor las skyed pa mngon byang lnga'i sgom pa dang*/_sa bon phyag mtshan gong bu las skyed pa ste sgong skyes kyi sbyong byed gsum ste sbyang bya skye gnas bzhi sbyong ba'i phyir sbyong byed skyed tshul rnam pa bzhi gsungs so/_/de bzhin du rdo rje bzhi dang cho ga gsum pa yan lag drug sogs kyi skyed tshul gsungs pa ni cho ga'i chings tha dad par zad kyi skyed tshul dngos ni 'di bzhir 'du'o/_/khyad par bcom ldan 'das ma'i skyed pa la yang mngon byang gi rgyud las ni/_'byung bzhi ri rab kyi steng du gzhal yas khang pa gru bzhi par mngon byang lnga las zhal bzhi phyag bcu gnyis ma 'khor snying po'i mkha' 'gro ma bzhi dang de'i phyir spyan sogs bzhi re re la 'khor rab gtum ma sogs drug res bskor ba dang sgo mtshams ma brgyad de lha zhe gcig gis bskor bar bshad do/_/mngon brjod bla mar yang phag mo zhal gsum phyag drug ma skad cig gis skyed pa sogs phag mo'i dkyil 'khor du ma zhig bshad la/

de bzhin du gzhung drug mkhan po rnams dang mkhas pa kong kas byin sogs kyi rgya gzhung rab tu mang po las so sor bshad la/_dpal nA ro pas sgrub thabs 'dir gsungs pa ni rdo rje bzhi las skyed pa'i tshul te/_brtag gnyis las/_yang ni stong pa byang chub ste/_/gnyis pa la ni sa bon dgod/_/gsum pa la ni gzugs brnyan rdzogs/_/bzhi pa la ni yig 'bru dgod/_/ces bshad pa dang mthun pa yin no/_/des na stong pa chen po spros pa nye bar zhi ba'i dang de nyid las sgyu ma'i chu las chu bur gyi tshul du thog mar srung ba'i 'khor lo rnams sngon bzhin du brtan par bsgoms te rnal 'byor pa'i blo'i rim pas nam mkha'i khams tsam mam stong gsum tsam mam dzam gling tsam mam yul gru'am tha mas ni rang gi gnas khang khor yug dang bcas pa tsam mam ji srid du bsrung bar bya ba rnams tshud pa de tsam du sgom zhing sgom sogs kyang sngon ji lta ba nyid gsal gdab bo/_/de'i nang du rnam shes tshogs brgyad dag pa'i dur khrod chen po brgyad de/_de yang spyir mkha' 'gro rgya mtsho las thugs gsung sku dam tshig gi 'khor lo'i dur khrod brgyad tshan bzhi dang/_dus kyi 'khor lor byis pa shi ba la sogs pa'i ming gis gsungs kyang*/_'dir ni slob dpon lo hi pa la sogs pas bde mchog gi rtsa bshad kyi rgyud bsdus pa'i rjes su 'brengs nas bshad pa 'di nyid kyi ming dang mtshan nyid kyis bsgom par bya ste/_shar du gtum drag_/byang du tshang tshing 'khrigs pa/_nub tu 'ur 'ur 'bar ba/_lhor 'jigs su rung ba mer nags tshal phun sum tshogs pa srin por mun pa mi bzad pa rlung du kI li kI li'i sgra sgrogs pa dbang ldan du ha har rgod pa'i dur khrod do/_/de rnams su phyogs g.yon skor dang mtshams g.yas skor gyi rim pa 'di kho nas brgya byin dang nor sbyin dang chu lha dang gshin rje dang me dang srin po dang rlung dang dbang ldan te phyogs skyong brgyad ni rang rang gi bzhon pa la gnas cing chung mas g.yon nas brten pa shri sha dang a shwat+tha la sogs pa'i shing chen po brgyad kyi rtsa bar brten te gnas pa/

shing chen po rnams lo ma dang yal ga dang me tog dang 'bras bu phun sum tshogs pa'i dbus nas bum pa'i lto ba can la sogs pa'i zhing skyong chen po brgyad phyogs skyong gi gzhon pa'i gdong pa can g.yon gtor ma dang g.yas sdigs mdzub can lus phyed thon pa'o/_/de bzhin du chu bo chen po brgyad dang de dag gi dbus nas klu chen po brgyad lus phyed steng du 'thon zhing steng gi nam mkhar sgra sgrogs pa la sogs pa'i sprin chen po brgyad chus gang zhing snum la klog 'byin zhing 'brug sgra sgrog pa dang char 'bebs pa/_grub pa'i ri bo chen po brgyad phug du mas gang ba'i steng du mchod rten chen po brgyad dang*/_gtum mo la sogs pa rdzogs rim rtsa ba'i chos brgyad/_re re las phyag rgya chen po grub pa'i rnal 'byor pa brgyad dang*/_thun mong gi dngos po brgyad grub pa'i rnal 'byor pa rnams dang*/_sar pa dang rnying pa dang yan lag 'thor ba dang tshig pa dang ma tshig pa la sogs pa ro'i tshogs dang keng rus dang thod tshal dang skra'i tshogs lhung bas khyab cing*/_ro langs dang sha za dang srin po dang bya rgod dang ces spyang dang sbrul gyi tshogs dang kaM ka la sogs pas gang ba/_rnal 'byor pa dang rnal 'byor ma'i tshogs dpag tu med pa rdo rje'i glu gar dang 'du ba'i 'khor los rtsen pa/_mdor na mi rtag pa dang sdug bsngal dang mi gtsang ba'i bdag nyid can kyi 'khor ba'i chos thams cad bdag dang bdag gi ba med cing rnam par rtog pas ma gos pa rdo rje'i 'od gsal ba bde stong gi ye shes chen por gzod ma nas rnam par dag cing ro mnyam pa'i bdag nyid bsgom par bya'o/_/'di rnams kyi rnam gzhag dang phyi nang du ji ltar sbyang ba'i dag pa sogs rgyas par ni ra la'i rgyud dur khrod rgyan dang a b+h+ya zhabs kyis man ngag gi snye ma dang byang chub sems dpa'i 'grel pa skor gsum sogs las bshad mod yi ges 'jigs so/_/'di ni de bzhin gshegs pa zhabs kyis dur khrod kyi mtshan nyid rgyas par sgom par gsungs pa'i dgongs pa ltar bris pa ste mdor bsdu na dur khrod kyi mtshan nyid skad cig gis gsal lam pa tsam du bltas pas kyang don grub bo/_/de ltar srid pa gsum dag pa'i dur khrod kyi dbus su 'khor ba'i gzhi rtsa lhan cig skyes pa'i ma rig pa nyid gzod ma nas rang bzhin gyis 'od gsal du dag pa gdan thabs kyi chos 'byung shes rab kyi bdag nyid kyi dbus su thig le stong pa yi ge drug gcig tu gyur pa e yig las mya ngan las 'das pa rnam par dag pa de bzhin gshegs pa thams cad kyi sku gsung thugs ye shes kyi rdo rje btsun mo'i ba ga chos thams cad kyi 'byung gnas khang thabs kyi gzhal yas khang ste 'khor ba mi spong bas rtsa ba phra ba thur du zug zhing 'khor bas ma gos la/

yon tan thams cad lhun grub tu rdzogs pas kha gdengs che ba gyen du bstan pa thabs lhan cig skyes pa'i bde chen gyi ngo bos phyi dkar zhing gzod ma nas dag pa'i stong chen shes rab kyi ngo bos nang dmar la dbyer med pa'i bdag nyid can rnam par thar pa'i sgo gsum gyis zur gsum du snang ba kun nas sgrib thogs dang bral ba chos dbyings kyi mtha' bklas par sgom pa ni phyi snod kyi 'jig rten gyi rnam par rtog pa sbyong ba'o/_/de'i dbus su paM yig las ma'i mngal dang bzhi pa'i gnas skabs dag pa pad+ma 'dab ma bzhi pa kha bye ba yu ba dang bcas pa'i lte bar ze'u 'bru'i steng du thabs skyed byed kyi cha dkar cha dang bcas pa dag zhing rang bzhin brgyad cu 'od gsal du bcom pas na skyes pa'i ro ser po phyi dbugs chad cing nang dbugs ma chad pas drod ma yal ba tsho zhing snum pa dbang po'i sgo nas khrag cung zad 'dzag pa mgo bo g.yon du lta bas gan rkyal du 'gyel ba'i snying gar nyi ma'i dkyil 'khor 'od zer rab tu rgyas pa sgom ste bar ma do'i dri zas pha ma'i 'du 'phrod kyi rkyen mthong ba ni chags sdang gis dbang gis der 'jug pa'i rnam par rtog pa sbyong ba'o/_/nyi ma'i steng du rang gi sems nyid 'od gsal ba'i ngo bo gnyug ma lhan skyes kyi bdag nyid de ni sa bon hrIHyig gi rnam par sgom par bya ste de yang bod yig gi dbang du byas nas ra btags ring po'i mtshan ma dang bcas pa stan la/_zug pa gu gu nam mkha' la lding ba tsheg drag pos bsten pa dmar zhing 'od zer 'bar ba ste de ni hrIHyig gi mtshan ma'o/_/hrIH'i rang sgra me lce'i sgra lta bu rgyun mi 'chad par klag chor du grag pa ni hrIHyig gi ngo bo yin la/_de ltar rnam pa dang sgra gdangs rten dang brten pa'i tshul du dbyer med pa 'di ni sa bon te/_spyir 'khor ba pa rnams kyis ut+pal snyam pa'i ming gi mtshan ma yid la shar ba na sngon po dang 'dab ldan sogs dbyibs dang kha dog gi gzugs kyi mtshan ma skye ba ltar rags pa rtsom byed ni ming gzugs kyi mtshan ma kho na yin la/

de'i yang dang po ming gi mtshan ma skye ba de sbyong byed dang khyad par du bar mdo'i dri zas chags sdang gi rkyen nye bar dmigs pa na kun nas ldang ba drag pos spyir bstan la a phyed pa'i dbyibs sam bye brag tu chags sdang gi rnam par rtog pa gang dang gang skyes pa'i ming gi rtog pa de'i dang po'i yig gzugs kyi rnam par snang bas nye bar zhugs te pha ma'i khu khrag la nga yir 'dzin pa'i rtog pa sbyong byed do/_/'dir sa bon hrIHyig ni sku gsung thugs ye shes bzhi las ye shes rdo rje'i ngo bo ste dus kyi 'khor lor hoHyig ye shes rdo rjer bshad pa lta bu yin la/_spyir bsdu ba'i dbang du byas na badzra wA ra hi'i thog ma nas bsdus pas baM skyed ma dang tha ma nas bsdus pa'i hrIHskyed mar zin bris rnams las gsungs so/_/de nas hrIHde las rigs lnga dang yum lnga dang ye shes lnga'i rang bzhin 'od zer gyi khyad par dpag tu med pa spros te de rnams las phyi nang gsang ba'i mchod sprin dpag tu med pa 'phros pas phyogs bcu'i de bzhin gshegs pa thams cad mchod pas bdag dang 'gro ba thams cad kyi bsod nams dang ye shes kyi tshogs gnyis rdzogs cing sangs rgyas kyi zhing thams cad sgrib pa dang bral ba rnam par dag pa rdo rje'i ye shes su yongs su byang bar byas/_slar yang 'od zer gyi tshogs des sems can thams cad la reg pas lcags phye'i phung po la grub pa'i dngul chu'i thigs pas reg pa na skad cig gis ma dag pa'i ro bcom ste gser du 'gyur ba ltar sdig sgrib thams cad dag ste skad cig gis rdo rje rnal 'byor ma'i ngo bor byang chub pas sems can thams cad yongs su smin par gyur/_slar 'od zer gyis rdo rje rnal 'byor ma de thams cad tshur spyan drangs te sa bon la thim pas dbyer med par gyur pa 'di ni skad cig gis gzhan don du bcom ldan 'das ma'i skur ldang nus pa'i phyir smon lam yongs su rdzogs pa ste/

mdor na bsag sbyang gnyis dang rdzogs smin sbyang ba gsum rab kyi mthar phyin par ma byas par 'tshang rgya mi nus par mdo sngags gnyis ka dgongs pa mtshungs la/_'on yang gsang sngags 'bras bu dang mngon sum lam du byed pas thabs rgya che zhing myur ba'i phyir sems dang po skyed pa'i ngo bo skyabs 'gro sems skyed nas bzung ste bar du tshogs sbyor gyi lam gyi ngo bo bsag sbyang mtha' dag byas nas chos kyi dbyings kun tu 'gro ba mthong ba'i lam gyi bdag nyid swa b+hA was gzung 'dzin sbyangs te dri ma med pa nas sa bcu pa'i bar gyi ngo bo rten brten pa rim pas skyed cing byin gyis brlabs nas bcu gcig pa dang bcu gnyis pa bgrod pa'i tshul du ye shes gzhug zhing dbang bskur bas spangs rtogs rdzogs te bcom ldan 'das ma'i ngo bor 'tshang rgya ba sku rdzogs pa dang chos 'khor bskor ba'i ngo bo bzlas pa dang gdul bya 'dul ba'i phrin las rnam pa bzhi tshar phyin nas slar yang chos nyid kyi skur mya ngan las 'da' bar ngo bo rdzogs rim dang sprul sku rgyun mi 'chad par 'byung ba'i bdag nyid slar sgyu 'phrul gyi skur ldang ba ste thun khongs re rer yang lam 'bras bu dang bcas pa yongs su rdzogs pa re sgrub pa yin la/_de rnams kyang rnal 'byor pa las dang po pas ni mos pa tsam dang*/_'bring gis rang bzhin shes pa dang*/_mchog gis de nyid du ji lta ba rtogs cing de kho na nyid mngon du byed pa yin no/_/de ltar bsag sbyang gi bya ba tshar phyin pas sngon gyi smon lam dang snying rje'i dbang gis sa bon de nyid chu las nya ldang ba ltar skad cig gis bcom ldan 'das ma'i skur bzhengs par bsgom par bya'o/_/dgyes rdor la sogs pa'i rgyud dang sgrub pa'i thabs gzhan du ni sngon du lha'i rnam pa gsal bar bsgoms cing yan lag drug byas nas phyi nas rnam dag dran pas rgyas gdab par bshad kyang*/

'dir ni rdzogs pa'i rim pa dang cha mnyam pa zab pa'i skyed rim gtso bor gsungs pa'i phyir/_rnam pa gsal ba dang rnam dag dran pa lhan cig tu sgom pa ste de yang dbyibs dang kha dog la sogs pa ni mig shes kyis nye bar bsdus pa rang bzhin gyis yod pa ma yin pa mthong ba zla gnyis dang skra shad lta bu yin la/_de bzhin gshegs pa rnams ni 'khrul pa rgyu dang bcas pa drungs nas phyung ba'i phyir dbyibs dang kha dog dang bcas pa'i lus ming dang mtshan mar gdags nus pa cig tu yod na ni nyan rang gi lhag bcas kyi byang chub dang yang khyad par ga la yod/_bdud bzhi yang ga la choms te phung por grub pas ni phung po'i bdud gzhom par mi nus so/_/khams gsum gyi sas bsdus pas ni lha'i bu'i bdud gzhom par mi nus so/_/gang 'dod chags sam chags bral gyi phyogs su gnas pa des ni nyon mongs pa'i bdud gzhom par mi nus so/_/gang 'dus byas su gyur pa des ni 'chi bdag gi bdud gzhom par mi nus so/_/de lta mod kyi gzugs kyi sku ni de bzhin gshegs pa rnams kyi sku yongs su grub pa de yin par ma bstan to snyam pa'i som nyi theg pa chen por rigs nges pa'i dpyod ldan rnams la 'byung ste/_de'i phyir gdul bya gang zhig gang gis gang gi tshe thul bar 'gyur ba de nyid kyi gzugs kyi sku'i rnam pa rgya yongs su ma chad par bstan pa de kho na'i ji ltar rnam par dag pa'i tshul shes pas gdul bya de'i nyams su blang bya chos kyi rnam grangs su 'gyur ba ste/_zab mo nang don gyi le'u brgyad pa las/_dbu ma kun gzhi yang dag don/_/ye shes rlung dang thig le ni/_/dpa' bo gcig pa he ru ka'o/_/zhes pa nas/_so bdun rigs brgya du ma'i bar/_/rtsa rlung thig le 'khor lo'i grangs/_/rnam rtog grangs bzhin bston pa ste/_/zhes sbyang gzhi sbyong byed sbyangs 'bras kyi dbye ba'i gcig 'gros gnyis 'gros sogs nas brgya la sogs pa'i 'gros kyi bar so so'i dbang las lha grangs mang nyung sogs bstan par bshad nas mthar/

zhal dang phyag mtshan de dang mtshungs/_/ces zhal phyag mang nyung dang phyag mtshan dang rgyan sogs kyang de lta bu'i dbang las bstan par bshad pa nyid do/_/spyir yang bzhin lag kha dog la sogs pa'i rnam pa can gyi lha sgom pa ni lus rags pa dbyibs sogs su snang ba dang zhen pa'i cha sbyong ba'i phyir gsungs pa yin mod kyang skyed pa'i rim pa'i rnam dag rnams mi shes pa des ni lha'i dbyibs mdog tsam gyi skyed pa ches brten du zin rung lus kyi dngos 'dzin gzhom par mi nus te lder tsho shin tu legs pa gzo shes kyang lus kyi dngos 'dzin gzhom mi nus pa bzhin no/_/deng sang bod yul gyi skyed rim par khas 'che ba/_snying rje'i spyan ni dmar po nyid/_/ces sogs rnam dag rnams kha thon du ches byang bar byed pa ni sa steng gang bar yod mod kyang ji ltar na mi rnams kha dog dang gos dang spyod pa tha dad pa de ltar yi dam rnams kyang mdog dang yan lag mang nyung dang lag cha dang cha lugs tha dad pa re yin mod snyam pa re ma gtogs de rnams la gcig dang tha dad mi dmigs pa dang sku mdog phyag mtshan 'khor mang nyung sogs kyang sbyang bya sbyangs 'bras la sogs pa'i dgos pas bstan pa tsam mo zhes go ba ni 'ga' yang yod pa dka' bar snang ste dgyes rdor gyi gzings phyag dang 'khor phyag la rtsod pa dang bdud bzhi brtsegs gdan dang bkram gdan la rtsod pa dang phyag mtshan yas 'gyed mas 'gyed la rtsod pa sogs dang*/_'jigs byed la dngos yum yod med dang*/_'jigs byed kyi zhal dgu la dbu thod tha dad pa dgu yod dam dbu thod gcig yod rtsod pa dang*/_de dag la thod srubs du yod rtsod pa dang*/_zhal brnyan can rnams la shangs kyi nyag mtshams tshun zhal brnyan du yod dam mgrin pa yan zhal brnyan du yod rtsod pa sogs phyogs re'i blo nyi tshe ba re bzung nas kham che che skad du rtsod do zhes thos pas de lta na ni skyed rim dgrar langs kyi 'phrang zhig gsar du byung bar snang ste lus kyi dngos 'dzin gzhom phyir skyed rim gsungs mod skyed rim nyid la de tsam du dngos 'dzin 'thas pa de ni cis kyang gzhom mi nus te/

rgyal ba rnams kyis stong pa nyid/_/lta kun nges par 'byin phyir gsungs/_/gang zhig stong pa nyid lta ba/_/de ni gso ru med par gsungs/_/ces pa kha spos te/_rgyal bas skyed pa'i rim pa ni/_/dngos por 'dzin pa zlog phyir gsungs/_/skyed rim nyid la dngos 'dzin pa/_/de ni gso ru med par gsungs/_/ces thob bo/_/de lta mod kyi 'di ni skyed rim kho na la yang ma yin te pha rol tu phyin pa bya ba'i chos rdzas yod cig dzam+bu'i gling ngam gling gzhan gyi grong ngam ljongs cig na yod pa de la drug gam bcu kho na yod pa cig sangs rgyas kyis gzigs nas phar phyin drug gam bcu gsungs pa yang ma yin la/_byang chub kyi phyogs ces bya ba'i dngos po cig la rim pa so bdun yod nas byang phyogs so bdun bstan pa'am sa lam zhes bya ba 'khor ba nas sangs rgyas kyi sa'i bar du bcugs pa skas ga dang 'dra ba zhig yod nas de la gdang bu bcu yod pas sa bcu gsungs pa lta bu min te/_bcom ldan 'das kyis chos kyi rnam grangs 'di thams cad ni ji ltar nam mkha' la yul 'di'i nam mkha' zhes sogs dang dpag tshad dang rgyang grags sogs rnam pa tha dad par phye ba lta bu yin te gdul bya rnams kyi blo'i rim pa las de thams cad dgos pa'i dbang gis tha snyad du bzhag pa ste bdog pa thams cad la yongs su 'dzin pa med cing 'khor gsum du mi rtog la/_sbyin pa'i phar phyin du bstan pa sogs phar phyin bcu dang*/_lus la dmigs pa'i dran pa skyed pa la sogs pa'i rim pas byang phyogs so bdun dang*/_yang dag pa'i mthong ba kun tu 'gro ba tsam zhig dang por skyes pa la sa dang po rab tu dga' ba zhes ming du mdzad pa sogs sa bcu dang*/_de bzhin du rnam grangs kyi chos gzhan thams cad kyang de lta bu'i tshul gyis bstan pas rim pas 'jug pa'i tshul shes pa dang*/_sa mtshams zin pas lam gyis mi dub par ngal sos pa dang*/

slar lam gong ma rnams yod par shes pas rang sa'i yon tan gyis bsnyems pa mi skye ba dang*/_rnam pa thams cad du rang gi blo'i yul ma yin pa nam mkha'i dbyings lta bu'i chos 'di thams cad kyang de bzhin gshegs pas ming dang tshig dang brda dang tha snyad kyi sgo nas bstan pas blo la don spyi 'char du bcug ste mthar phyin ci ma log pa'i mthong ba la 'god pas de bzhin gshegs pa'i thabs kyi mdzad pa 'di ni bsam gyis mi khyab pa'i gnas mchog tu shes pas ston pa'i yon tan gyi pha mtha' bzung mi nus par shes pa sogs dgos pa de lta bu mtha' yas par yod pas na de ltar du rnam grangs kyi chos bstan pa yin la/_de kho na nyid kyi gnas yang dag par mthong ba na ni rnam grangs kyi chos rnams su 'dzin pa'i sbrul mdud ni rang gi ngang gis 'jig pa'i phyir snga ma la dngos 'dzin mthas par yang mi 'gyur la/_phyi ma spros pa nyer zhi'i gnas mthong ba na sangs rgyas kyi thabs kyi mdzad par shes pas na snga ma la ma dad pa skye ba yang ma yin la/_so so rang rig pa'i ye shes ni shes pa'i khong nas tshur 'char ba'i phyir de'i ngor snga ma rnam grangs pa rnams bkag nas spros pa nyer zhi lung rigs kyi sgrub dgos pa'ang ma yin no/_/de bas na zhing 'dir theg chen gyi gdul bya phal cher la dgongs nas de las mang mi dgos cing nyung na mi 'du ba'i phyir phar phyin bcu sogs su bstan mod kyi/_rnam pa thams cad du de ltar ma nges te/_gdul bya kha cig la phar phyin brgyad khri bzhi stong sogs su bstan zhing de bas ches mang bar ston pa'ang srid la/_gdul bya la las ni pha rol tu phyin pa gnyis sam gcig tu bsdus te bstan pas dul bar 'gyur ba sogs kyang srid pa'i phyir te/_dam chos pad dkar las zhing gzhan nas 'ongs pa'i sems dpa' mang pos dam chos pad dkar ston par zhus pas 'di rnams ni mgo smos pa tsam gyis go ba sha stag ste dam pa'i chos pad+ma dkar po 'di ni tshul gcig pa'o zhes bsdus te gsungs pa dang*/

'dul ba las kyang bri dzi'i bu zhes bya ba zhig bsnyen par rdzogs pa'i phyir 'ongs pa bslab pa'i chos nyis brgya lnga bcu rtsa gsum yod par thos pas skrag ste phyir ldog par brtsams pa na ston pas khyod bslab pa'i gnas gsum zhig la bslab par spro'am zhes dris te/_de la bslab bo ces gsol ba na lus dang ngag dang yid kyi kha na ma tho ba sdom par gsungs te khrims mtha' dag der bsdus pa lta bu'o/_/des na chos rnams kyi bsdu ba'i sgo 'di lta bu shes par byos cig dang tha snyad phra mo cung zad tsam re'i tshig gi 'don lugs dang khas len lugs la nan tan du zhen te rtsod cing 'khrug par byed pa/_bye ma'i khang bu rdib pa na/_/byis pa rnams ni ga chad ngu*/_/zhes pa ltar byed mi dgos pa cig 'byung ba yin no/_/des na lha sgom pa dang rnam dag dran pa dus mnyam pa 'di ni mchog tu zab pa'i skyed tshul yin no/_/rnam dag de ji ltar dran zhe na/_zhal gdams las gsungs pa nyid sgra ji bzhin par sgrub thabs su bkod pa de nyid yin te/_chos thams cad chos nyid de bzhin nyid kyi skur gzod ma nas ro gcig pa nyid kyi phyir zhal gcig go_/spyir mu kha'i sgra las kha dang gdong pa dang mdun rnams la zhal gyi sgrar bshad pa las 'dir ni gtso bor gdong pa la zhes pa'i tshig tu sbyar ba yin/_zin bris rnams su zhal gnyis mar bsgyur ba gsang sgrub chos zab mor byed pa ni gdul bya rnam grangs mang ba la dga' ba rnams dkri ba'i phyir yin par sngon du bshad zin pa ltar te/_zhal gnyis ma'i tshe ni rtsa zhal ni mi la sogs pa'i gdong pa dang rnam pa mtshungs pas kun rdzob kyi bden pa mtshon la/_snyan g.yas kyi steng ngam tshangs bug tu 'byung ba'i phag zhal ni rnam par rtog pa thams cad za ba don dam bden pa'i ngo bor bshad pas bden gnyis kyi dag pa yin la/_de bzhin du zhal gsum ma ni sku gsung thugs gsum dang*/

zhal bzhi ma ni 'byung ba bzhi dang phrin las bzhi dang bden pa bzhi la sogs pa'i bdag nyid du gnas so/_/spyir ston pas theg pa thun mong gi gdul bya la bden pa bzhi dang*/_theg chen thun mong ma yin pa'i gdul bya la bden gnyis dang*/_mthar thug ni mya ngan 'das pa bden gcig po ces don dam pa'i bden pa gcig pur bstan pa ste/_de'i phyir bcom ldan 'das ma'i skabs 'dir yang sbyong byed lam gyi dbang du byas na zhal gnyis ma bden pa gnyis kyi rang bzhin mtshon pa las ni 'dir zhal gcig ma don dam pa'i bden pa chos nyid kyi sku gcig por chos thams cad dag pa ston pa 'di nyid ches mchog tu gnas so/_/thabs dang shes rab zung du 'jug pa'i phyir zhes sogs la gzhi'i dus su snang ba lhan cig skyes pa chos kyi sku'i 'od 'khor 'das thams cad du snang du rung ba sems nyid kyi rang rtsal 'gag pa med pa ni thabs dang*/_sems nyid lhan cig skyes pa chos kyi sku gshis skye ba med pa gzod ma nas rnam par dag pa ni shes rab ste/_de phyir nyi dang zer bzhin yon tan dbyer med pas/_/ces pa ltar gzod ma nas thabs shes de gnyis ni rang bzhin tha dad pa min te/_dper na/_dzam+bu'i gser la kha dog gi cha nas ser po dang ngo bo'i cha nas gser du 'jog yang de gnyis tha dad par dbye mi nus pa lta bu ni gzhi'i tshul lo/_/lam gyi dus su yang thabs 'ba' zhig pa ni bde 'gro tsam gyi rgyu dang*/_shes rab rkyang pa ni nyan rang gi rnam par grol ba'i rgyu yin la/_zung du 'jug pa ni bla na med pa'i byang chub kyi lam mo/_/'bras bu la yang gzhan don gzugs kyi sku ni gdul bya 'dul ba'i thabs kyi sgo yin la/_rang don don dam pa'i sku ni rnam par grol ba'i ngo bo nyid shes rab kyi cha ste rang bzhin tha dad pa ma yin par dbyer med pa ni sangs rgyas nyid de/_mdor na chos thams cad chos kyi skur dag pa de ni thabs shes ya ma bral bas nyams su blang dgos pa'i brdar pad+ma'i sdong bu ltar 'jam zhing mnyen la yid du 'ong ba'i phyag gnyis po sems can rnams kyis rang rgyud kyi chos sku mngon du byed par mi nus pa ni las nyon gyi bdud kyi mthu yin par gzigs nas bdud de la thugs rje'i rlabs drag por khros te zhal rnam par 'gyur zhing khro gnyer bsdus la ye shes kyi mtshon cha phyar bas gzhom par chas pa ste phyi rol sems can rnams la ni khro bar bya ba ma yin gyi rtag tu rang rgyud la gnas nas thar pa'i gegs byed pa las nyon la khro bar gyis cig pa'i don to/_/snying rje chen po dang tha mi dad pa'i lhan cig skyes pa'i dga' ba yongs su rdzogs cing mi nyams pa'i ngo bor gnas pas sku mdog ches dmar ba me tog dzA wa ste se 'bru'i me tog gam sin+d+hU ra bzang po 'am me lce rab tu 'bar ba ltar dmar zhing 'od zer gyi phung po bskal pa 'jig pa'i me ltar cher 'bar bas stong gsum gyi 'jig rten mtha' yas cing mu med pa nam mkha'i mthas bklas par 'gengs cing nyi zla dang nor bu dang me la sogs pa thams cad mog mog por byed la/

dbang gi phrin las yongs su rdzogs pa'i phyir snod bcud thams cad bye ma dang lcags phye 'dres pa la rdo khab len gyi ngang phog pa ltar dbang med du g.yo zhing 'dar la bcud dang nus pa 'phrog zhing bsdu bar byed pa ste lhan cig skyes pa'i dga' ba cha bcu drug pa snying rje chen po'i ngo bor ro gcig pa'i bde stong gi ye shes bsgoms na chos thams cad la rang dbang du byed nus pa'i don to/_/sor mo rnams ngang pa'i rgyal po ltar dra bas 'brel zhing 'khor los mtshan pa'i phyag gis gzung 'dzin gyi rtog pa thams cad gcod par byed pas g.yas rdo rje'i gri gug 'phyar zhing mchog tu mi 'gyur ba'i bde ba chen po rtag tu skyong bas g.yon skyes pa'i thod chen cha gcig pa 'dod chags bde chen du bcom pa'i phyir rgya skyegs kyi me tog ltar dmar ba'i khrag gis bkang ste zhal du gsol bzhin pa can te gzung 'dzin gyi rnam par rtog pa thams cad skye med rtogs pa'i mtshon chas thol skyes rbad chod du thong la 'dod chags kyi rang bzhin rnam par dag pa bde chen du lhun gyis grub pa 'di nyid rtag tu skyongs cig pa'i don to/_/'dir gzhung las/_rdo rje thod khrag kha TAM bcas/_/ces rdo rje gri gug dang rdo rje gang yin mi gsal zhing phyag mtshan rdo rje nag po la byed pa phag mo'i sgrub skor 'gar byung mod kyang 'dir ni rdo rje gri gug tu zhal gdams su gsal bar byung ngo*/_/yab bcom ldan 'das dpal he ru ka dang rang bzhin tha mi dad cing rtag tu mi 'bral bas thabs shes zung 'jug tu sbyor ba brdas mtshon pa'i phyir rdo rje'i kha T+wAM ga gru mo g.yon par 'khar ba'i tshul gyis skur bsten pa ste bde stong dbyer med du mi 'bral bar gyis shig pa'i don to/_/de la rdo rje'i kha T+wAM ga ni nam mkha'i dbyug pa ces bya ste/_mtshan nyid ni rtse mor rdo rje rtse lnga pa phyed pa ste sku dang ye shes thams cad dbyer med du rdzogs pa'o/_/de nas 'og tu rim pa bzhin mi mgo skam po ni chos kyi sku spros pa dang bral ba'o/_/rnying pa ni rgyal sras rnams 'dul ba longs spyod rdzogs pa'i sku'o/_/rlon pa ni so so skye bo rnams 'dul ba sprul pa'i sku ste sku gsum ga'ang rtog pa'i mtshan ma zhi bas mi mgo'i rnam pa'o/_/thugs rnam par mi rtog pa'i ye shes shes rab kyi pha rol tu phyin pa ni bdud rtsi dang bcas pa'i bum pa'i rnam pa'o/_/'byung ba bzhi dag pa phrin las bzhis 'gro ba 'dul ba ni sna tshogs rdo rje rgya gram pa'i rnam pa'o/_/de las thabs dang shes rab kyi chos kyi 'khor lo'i bdag nyid Da ma ru dang dril bu sgra dang bcas pa dang gdul bya'i dbang las theg pa sna tshogs kyi chos kyi bdag nyid dar dpyangs rlung gis bskyod pa 'phyang ba ste/

'di yan ni 'bras bu bla na med pa'i byang chub bya ba dang bcas pa'i bdag nyid do/_/de nas 'phags pa'i lam yan lag brgyad kyi ngo bos brgyad bzhogs sam/_rnam par thar pa'i sgo gsum gyis sum bzhogs sam/_yang na de kho na nyid yang dag par shes pa gsang chen rigs gcig gi lam gcig pu'i ngo bos dkar zhing zlum la 'dril ba ste lam gyi ngo bo yu ba'i cha'o/_/zin bris rnams su ni yu ba gru bzhi dang zlum po dang zur gsum dang zla gam zhes phyi nang gi 'byung ba'i rim brtsegs kyi ngo bos bshad do/_/mar rtse ni rdo rje rtse lnga pa phyed pa ste gzhi rang bzhin gyis rnam par dag pa'i rdo rje'i khams kyi ngo bo'o/_/srid ni spyir rten 'brel bcu gnyis dag pas sor bcu gnyis pa dang dga' ba bcu drug gis bcu drug pa dang 'jig lta nyi shu dang bral bas sor nyi shu pa sogs gsungs pa ni brtan pa ma thob pa dam tshig gi rdzas sbed pa'i dus kyi kha T+wAM ga'i dbang du mdzad nas gsungs pa yin la/_brtan pa thob pas mngon gyur du 'chang ba la ni rang gi lus tshad dang mnyam pa kho na yin pas 'dir yang yar rtse ni bcom ldan 'das ma'i dbu gtsug gi rdo rje phyed pa dang mnyam zhing gtso mo la zhal phyogs pas gru mo g.yon du bcug zhing zhabs g.yas kyis 'khyud de 'khor ba mi spong ba'i phyir ro'i lte ba'i khung bur zug pa'o/_/spyir rdo rje rtse gcig pa dang gsum pa dang lnga pa dang dgu pa dang sna tshogs rdo rje'i kha T+wAM ga sogs kyi skabs su ni rang rang gi rdo rje phyed pa rtse gnyis su 'byung la/_rtse gsum pa la gal te drag po'i rdo rje rtse gsum pa phyed pa rtse gnyis su yod na mtshon cha rtse gsum pa'i rnam par 'byung mod kyang rdo rje'i mtshan nyid sogs yod pa'i phyir kha T+wAM ga kho na yin la/_yas kyi rtse mor ral gri rtse gsum pa lta bu la mgul du mi mgo gcig gam rnga mas brgyan pa ni trI shU la ste de yang kha T+wAM ga sngags bla med kyi ye shes kyi lha'i phyag mtshan kho na yin la/

tri shU la ni sngags bla med kyi lhas 'dzin pa'ang yod mod kyi gtso bor phyi rol pa'i lha dbang phyug sogs kyi lag cha shas che ba yin pas ma 'dres par bya'o/_/'di ni rdo rje'i kha T+wAM ga'i mtshan nyid rgyud pa'i gsung sgros bzhin brjod pa ste rgya gzhung du mar ni mi mgo skam po sum brtsegs su bshad cing bde mchog gi rgya gzhung du mar keng rus kyi kha T+wAM ga zhes bshad pa ni dbyug pa la keng rus tshang ma brgyus par bris sku rgya gar ma 'ga' la snang ngo*/_/kha T+wAM ga'i mtshan nyid dag pa sogs rgyas par ni sam+bU Ta dang de'i 'grel par blta'o/_/dga' ba bzhi re re la bzhi bzhir phye bas dga' ba bcu drug ste 'di la dgyes rdor gyi bshad rgyud rnams dang bde mchog gi phyogs du mar bcu drug po re re zhing ming dang gnas dang myong ba'i ngo bo tha dad pa 'ga' dang de tshes so so la yi ge'i gzugs kyis 'pho bas thig le'i 'pho bar bshad cing*/_dus 'khor las/_sku gsung thugs ye shes dang snying rje bcu drug dang stong pa bcu drug dang yi ge bcu drug sogs phyi nang gi sbyar bshad dang bcas te rgyas par bshad kyang*/_'di ni gtso bor rdzogs pa'i rim pa'i skabs su 'chad dgos pa'i phyir 'dir rgyas par mi spro la/_mdor na dga' ba bcu drug yongs su rdzogs pa'i phyir mi mo lo bcu drug pa'i na tshod kyi rnam pa bde ba'i bcud kyis rgyas pas sku rgyas cing sgeg la 'khril bag chags pa dang khyad par ro stod seng ge'i ltar yangs pa dang rked skabs phyed cing phra la lto ba ma rnyongs pa dang sku smad zlum zhing rgyas pa la rab tu sra ba'i dkar 'dzin dang chu skyes mtho zhing rgyas pa ste lam gyi ngo bor bde stong dbyer med pa'i dga' ba bcu drug dang mi 'bral bar gyis cig pa'i don to/_/dus gsum gyi chos thams cad skad cig dang dus dang bral ba ji lta ba nyid du mkhyen pas spyan gsum pa mi dmigs pa'i snying rje chen pos 'gro ba yongs su mi 'dor ba'i phyir dmar zhing zlum pa sdang mig gis drag tu gzigs pa ste dus thams cad ni dus dang bral ba'i skad cig gi ngo bor shes pas lam sgrub pa la mi skyo zhing snying rje chen pos 'gro ba mi 'dor bar byos cig pa'i don to/_/sems can thams cad kyi bdud bzhi 'dul ba'i phyir de kho na nyid yongs su shes pa'i mche ba bzhi rab tu gtsigs pa ste rnam par thar pa'i sgo bzhis bdud las rgyal bar byed dgos pa'i don to/_/de yang lha'i bu'i bdud ni/

gtso bor gzhan 'phrul dbang byed kyi bdud kyi bdag po sdig to can phyogs dang bcas pa rnams te sems can rnams kyi mi dge ba'i sems las kun tu snang ba'o/_/'chi bdag gi bdud ni/_drang ba'i don du chos kyi rgyal po gshin rje zhes bya ba skye 'gro'i tshe srog la dbang byed pa cig lho phyogs kyi khor yug gi nang na gnas par mdo sde dran nye dang 'jigs byed kyi gtam rgyud kyi rtog pa sogs las bshad la/_nges don du ni chos thams cad la bdag gam gtso bo'am byed pa po med pa ni sangs rgyas kyi bstan pa mtha' dag gi spyi'i sdom chen po ste dbu tshad mngon sum gyi gzhung mtha' dag las 'dus byas rnams la 'jig rgyu don gzhan pa ni 'ga' yang med par nan gyis bshad pas na shes rgyud kyis bsdus pa'i phung po rnams kyi skad cig gi rang gi ngang gis 'jig pa'i cha ni 'chi bdag gi bdud do/_/phung po'i bdud ni/_las kyi mthus phung po lnga'i tshogs pa lus su snang ba'o/_/nyon mongs pa'i bdud ni/_rtsa ba dang nye ba'i nyon mongs pa rnams sam bsdu na dug gsum ste des kun nas bslang ba'i las kyis phung po 'grub la/_phung po grub pa na 'chi ba 'byung zhing gnas skabs su gnod pa ster bas 'di bzhi ni 'brel bar gnas pa yin la/_pha rol tu phyin pa'i theg pa ltar na rgyu nyon mongs pa'i bdud gtso bor bcom pas 'bras bu gzhan gsum rim gyis 'gag mod kyang sngags bla na med pa'i tshul chen po 'dir ni bcom ldan 'das ma'i thugs rje rab tu khros pa'i mod la bdud rgyu 'bras bzhi po cig char slar mi ldog par bcom pa'o/_/ma mchu tshems kyis mnan pa ni/_bdud la rnam par nyed pa'i tshul te/_de yang yas kyi mche bas ma mchu'i phyi cung zad mnan pa'o/_/yon tan yongs su rdzogs pa'am dmar cha spyi bor brtan pa mtshon pas dbu skra kham nag phal cher gyen du brdzes pa ste yon tan gyis chog mi 'tshal zhing byang sems brtan par gyis cig pa'i don to/_/de yang phyag rgya lnga las mi bskyod pa'i ngo bo mi rus kyi 'khor lo rtsibs drug pa phyi'i mu khyud dang bral ba lte ba stong pa'i nang du thor tshugs gyen du drangs te dar sna tshogs kyis bcings cing tshangs bug gi thad du thor tshugs kyi rnam par 'khyil ba'i gseb tu rdo rje phyed pa lte ba nang sbubs stong du gnas pa yar rtse thor tshugs kyi rtser thon pa ste shes rab kyi pha rol tu phyin pa mthar thug pa'i don to/_/dpral ba'i skra mtshams su rdo rje nag po mchur nyal ba'i phreng ba'i steng du rig pa'i dbang lnga las byung ba'i rigs bdag de bzhin gshegs pa lnga po spros pa zhi ba'i brdar thod pa skam po dkar la 'tsher ba pheM gyi sgra sgrog pa lnga'i rnam par gnas pas brgyan zhing so so'i steng du yang lha mi'i rin po che sna tshogs pa'i rtse bran bkod pas mdzes cing lha klu la sogs pa'i rgyan gyi mdangs 'phrog pa/

'khor lo'i rtsibs kyi sna las rus pa'i phreng ba za ra tshags su 'phyang bas thod skam rnams thur du mi lhung bar sbrel zhing thod skam lnga'i kha nas kyang rus pa'i dra ba dang dra ba phyed pa 'phyang bas dpral ba'i phyed tsam du son pa/_dbu skra'i lhag ma cung zad rgyab tu sil bur 'phyang zhing dar dpyangs kyi cod pan snyan gyi thad sor rlung gis bskyod de mdzes par 'phur ba'o/_/phyag rgya drug ni pha rol tu phyin pa drug dang rigs drug gi ngo bo ste/_'khor lo ni mi bskyod pa dang bsam gtan/_mgul rgyan ni rin chen 'byung ldan dang sbyin pa/_rna cha ni 'od dpag med dang bzod pa/_gdub bu drug ni rnam par snang mdzad dang tshul khrims/_ska rags ni don grub dang brtson 'grus/_thal ba ni rdo rje sems dpa' dang shes rab kyi pha rol tu phyin pa yin la/_'dir bcom ldan 'das ma nyid shes rab kyi pha rol tu phyin pa'i ngo bo yin pas shes rab la shes rab kyis rgyas gdab mi dgos pa'i phyir thal ba spangs te thabs phyag rgya lngas rgyas btab pa'o/_/kha cig snang ba dang stong pa'i phyogs su thal gyis dogs nas phyag rgya lnga byas so zhes zer mod/_bshad rung tsam snang yang dngos don ni ma yin te/_brtag gnyis las/_thal ba skra yi mchod phyir thogs/_/rnal 'byor spyod pa pa yis 'dzin/_/zhes bshad pas spyir mu stegs tshangs pa ba rnams mi rus kyi thal ba dkar po la g.yas g.yon gyi gung mdzub gnyis kyis reg ste stod la rgya gram du rjes gtod pa ni thal ba/_de'i steng du skra'i skud pa nyis rim du byas pa rgya gram du gon pa ni tshangs pa'i mtshan ma yin pas tshangs skud dang mchod sbyin byed pa dang mchod sbyin gyi gral du 'gro ba'i phyir thogs par byed pas mchod phyir thogs ces bya la/_rgya gram du gon pa'i phyir se ral kha zhes kyang bya zhing dbang phyug gi rnal 'byor pa kha cig yang rus pa'i phreng ba de ltar du thogs par byed la/

mu stegs pa zhum pa'i ched dang ro mnyam pa la sogs pa'i dgos pas ma rgyud du'ang de rnams kyi ming gis rnam pa'ang cha 'dra bar gsungs pa ste des na gzhi'i ming gis de thams cad la yang thal ba'i sgra 'jug zhing*/_de bzhin du thams cad la tshangs skud dang se ral kha dang mchod phyir thogs ces kyang 'jug pa'o/_/mdor na se ral kha spangs te mi rus las byas pa'i phyag rgya gzhan lngas sku lus brgyan pa'o/_/rgyan rnams kyi mtshan nyid kyang*/_rdo rje mkha' 'gror/_cha lnga'i tshad dang ldan pa ni/_/spyi gtsug rdo rje zhes byar grags/_/rna cha cha drug tshad du bya/_/mgur do cha ni bzhi pa ste/_/snying gar cha lnga pa ni bzung*/_/gsang ba dang ni lag par yang*/_/cha drug pa ni bzung bya ste/_/ji ltar mdzes par brtag par bya/_/rdo rje'i rgyan gyis brgyan na ni/_/rnal 'byor pa yi ye shes 'phel/_/zhes dang*/_kun spyod las/_srog shing gcig gyur srad bu yin/_/'og pag drug cu rtsa brgyad dang*/_/rol ldan bcu drug par shes bya/_/phreng ba nyi shu rtsa lnga yin/_/zhes bshad de mtshan nyid rgyas par rgyan gyi rnam bshad rnams su blta'o/_/mdor na pha rol tu phyin pa drug dang mi 'bral bar spyod cig pa'i don to/_/theg chen gyi mngon pa las rnam par rtog pa rnams ris bsdus nas sems las byung ba'i 'du byed lnga bcu rtsa gcig tu bshad de/_kun tu 'gro ba lnga/_yul nges lnga/_dad sogs dge ba bcu gcig_/gzhan 'gyur bzhi/_rtsa nyon drug_/nye nyon nyi shu ste lnga bcu rtsa gcig go_/rnam par rtog pa de rnams bcad ma thag pa mtshon pas mi mgo rlon pa khrag can lnga bcu rtsa gcig brgyus pa'i phreng bas do shal du byas pa ste sems byung gi rgyu ba bsad nas skye med kyi gnas lugs la gnas par gyis cig pa ste/_spyir yab yum lhan cig pa'i tshe ni yum la skam po lnga bcu'i phreng bar yang bshad do/_/me tog dmar po'i phreng ba ni kA ra wI ra'i me tog ste de rgya gar na ro mchod pa'i me tog dang rgyal pos gsod pa na de'i phreng ba mgul par 'ching bas gsod rtags ces bya la/

de'i phyir me tog de'i phreng ba 'dzin pa sogs rmis na 'chi ltas su bshad pas de rnam par rtog pa gzhom pa'i phyir me tog de'i phreng bas do shal du byas pa ste rnam pa gcig tu na rdul gyi khams rab tu rgyas pa'ang mtshon zhing nyam nga ba dang bag tsha ba'i gnas la tsham tshom med par sre bas spyod cig pa'i don no/_/gzhan yang dril bu g.yer kha dang rus pa'i rgyan ma nges pa du mas kyang brgyan pa ste bde ba'i sgra sgrog zhing rtog pa med par spyod cig pa'i brda'o/_/sku smad rab tu rgyas cing brla zung chu shing ltar sra la byin pa ri dwags e N+ya'i lta bur zlum zhing byin gyis phra ba dang bcas pa'i zhabs g.yas 'khor ba'i mtha' spangs pa'i phyir bskum pa'i thil g.yon pa'i brlar reg zhing mya ngan las 'das pa zhi ba'i mtha' spangs pas g.yon brkyang pa'i zhabs rtse ro'i snying ga'i nyi ma la reg pa gar byed bzhin pa lta bur bzhugs pa sku de yang me long gi gzugs brnyan ltar snang la rang bzhin med par bsgom par bya'o/_/de nas lus dkyil la 'khor gyi tshogs bsgom par bya ste de'i phyir skabs 'dir skyed rdzogs thun mong gi chos bsam gtan gyi yan lag lngas lus kyi gnad 'ching ba dang so sor sdud pa stong ra'i rnal 'byor dang rtsa gsum 'khor lo bzhi dgod pas rtsa sbyang ba bsam gtan gyi yan lag rdzogs rim chos drug gi rnal 'byor spyi ltar bya ste rnal 'byor la 'bad pas dus thung ngus lus dag pa sku rdo rje'i sgom pa las su rung ba lha'i skyed pa brtan zhing gsal ba dang mthong ba dang myong ba'i rtags rnams gsal zhing brtan nas 'khor gyi tshogs lus la bkod de ye shes pa bcug nas srog rtsol gyi rang bzhin bzlas pa'i rnal 'byor la 'bad pas rlung las su rung zhing byang chub kyi sems 'dzin pa thob par 'gyur te grangs dang dus dang mtshan ma'i bsnyen pa tshar phyin par 'gyur ro/_/de nas rig pa brtul zhugs kyi spyod pas kun tu rgyu ba las phyag rgya'i dbugs dbyung ba thob pa des bde chen rlung sems gnyis med kyi rnal 'byor 'bad pas rjes su dran pa bde ba'i ting nge 'dzin mthar phyin par 'gyur la/

de nas skye med rlung sems gnyis med kyi rnal 'byor gyis 'od gsal ba ting nge 'dzin gyi rnal 'byor mthar phyin te rdo rje 'chang chen por tshegs chung ngus 'grub pa'o/_/des na skyed rdzogs zung 'jug gi tshul 'di lta bu ni bod yul na gzhan la ma grags cing ches rmad du byung bar gnas pas lam 'di la brten nas dus thung ngus mchog dngos grub pa dpag med 'byung mod kyang deng sang ni rtse gcig tu sgrub po'i slob ma dam pa dag phyin ci ma log par ston nus pa'i grub pa'i slob dpon ni dus kyi dbang las nyin mo'i skar ma ltar snang ngo*/_/de lta bu'i lam dngos su sgrub par ma nus pas brjod don dang dmigs pa'i grangs 'grig pa tsam bstan nas mos pa lam byed kyis cung zad re sgom pa tsam zhig deng sang gi sgrub pa po rab tu snang ste de dag gis ni bcom ldan 'das ma'i sku'i nang stong chen sgrib thogs dang bral ba'i dbus su thugs gsung sku'i bdag nyid rtsa gsum dang phrin las rnam pa bzhi'i gnas 'khor lo rnam pa bzhi rnams dngas gsal thogs med du sgom pa tsam zhig bya la/_rdzogs pa'i rim pa rnams kyi rnam gzhag spyi dang khyad par gyi gnas du ma dang khyad par rje btsun mar pa'i bka' brgyud las ji ltar 'ongs pa rnams phyi dus kyi rtog ges ma bslad par rgya cher spro nus pa tsam zhig yod mod kyang skyed rim gyi skabs su gsang ba mi sgrog go_/de yang lha yas nas mar sgom zhes gsung pas thog mar spyi bo'i gtsug gi rdo rje phyed pa dbu ma'i yar sna dang 'dres pa de'i lte ba sbubs stong gi nang du pad nyi 'jigs dus dang bcas pa la rigs kyi bdag po bla ma rnam par snang mdzad gsang chen kha sbyor gyi lam ston pas he ru ka'i rnam pa gti mug dag pa dang haM yig bde ba'i ngo bos sku mdog dkar po 'khor lo dang 'khor lo'i dril bu 'dzin pas yum rang 'dra ba la 'khyud pa dur khrod kyi rgyan gyis brgyan zhing 'dod chags dang zhe sdang bcom pas 'jigs dus mnan te ye shes kyi me'i dbus na bzhengs pa phrin las bzhi grub cing byang sems brtan pa'i ngo bos tshogs mar sna tshogs rdorje dang g.yon ngos su zla ba phyed pa dang thor tshugs kyi rtse mor gtsug gi nor bu can la brgyud pa'i bla ma thams cad dang gzhan yang bka' brgyud kyi bla ma thams cad rig 'dzin gyi rnal 'byor pa'i rnam par bzhugs pas bskor zhing phyi rol gyi 'khor lo'i steng du yang bla ma'i tshogs sprin ltar gtibs pa'o/_/'di ni thun mong ma yin pa'i sgom tshul yin la/

thun mong gi sgom pa la mos pas ni rnam snang 'khor los bsgyur ba'i cha byad can rnal 'byor rgyud kyi lha lta bu seng khri dang pad zla la rdor skyil gyis bzhugs pa byang chub mchog gi phyag rgya can sgom par yang zin bris kha cig tu bshad do/_/spyi bo bde chen gyi 'khor lo'i dbus kyi dbu ma'i nang du chu dag pa pad+ma mdab bzhi lte ba sngon po'i steng du gtso mo'i gdan lta bu'i ro dang nyi ma la ha las rdo rje mkha' 'gro ma zhe sdang dang rnam shes dag pa me long lta bu'i ye shes kyi ngo bos sku mdog sngon po/_zhi ba'i phrin las mdzad pas rdo rje'i gri thod can/_rgyan dang dag pa gzhan gtso mo lta bu spyi bo'i rlung thig dag pas rtsa 'dab re re la rang 'dra'i 'khor nang du zhal gzigs pa nyi ma la gnas pa re ste 'khor sum cu rtsa gnyis gtso mo dang sum cu rtsa gsum mo/_/de bzhin du mgrin par sa dag pa pad+ma ser po la ri las rin chen mkha' 'gro ma ser sna dang tshor ba dag pa mnyam nyid ye shes kyi ngo bos sku mdog ser mo/_/rgyas pa'i las mdzad pas rin po che'i gri thod can/_rtsa 'dab bcu drug la mgrin pa'i thig rlung dag pa'i 'khor rang 'dra bcu drug go_/snying ga chos kyi 'khor lor me dag pa pad+ma dmar po la ni las pad+ma mkha' 'gro ma 'dod chags dang 'du shes dag pa so sor rtog pa'i ye shes kyi ngo bos dmar mo/_dbang gi las mdzad pas pad+ma'i gri thod can/_rtsa 'dab brgyad la snying ga'i thig rlung dag pa 'khor rang 'dra brgyad do/_/lte ba sprul pa'i 'khor lor rlung dag pa pad+ma ljang gu la sa las las kyi mkha' 'gro ma phra dog dang 'du byed dag pa bya grub ye shes kyi ngo bos ljang gu/_drag po'i las mdzad pas ral gri'i gri thod can/_rtsa 'dab drug cu rtsa bzhi la lte ba'i thig rlung dag pa 'khor rang 'dra drug cu rtsa bzhi'o/_/gtso mo'i gdan rgyan cha lugs thams cad gtso mo dngos dang mtshungs la/

'khor rnams rgyan cha lugs rang rang gi gtso mo dang 'dra la/_gdan nyi ma rkyang pa re byed do/_/de nas sngags mas nas yar dgod gsung bas thog mar don kun sgrub byed kyi 'khor lo sgom ste/_de la rtsa gsum gyi 'dus mdo zhes bya ba dbu ma'i mar sna rag dung gi kha ltar yangs pa'i nang du ro rkyang gi mar sna gyen du log pas tshud tsam du gnas pa lte 'og sor bzhi'i drang thad du yod pa'i nang ni gang du sgom pa'i gnas so/_/dar dbu ma'i mar sna'i nang ro rkyang gi mar sna'i steng ma reg tsam par dmar cha dang me mnyam gyi drod dang 'dus mdo'i rtsa mdud dag pa bcom ldan 'das ma'i sku rdo rje ye shes kyi me'i rang bzhin gyi chos 'byung gdan thabs bsnol ma'i dbus su gti mug dang gzugs phung dag pa chos dbyings ye shes kyi ngo bo'i pad nyi'i dbus su tsaN+Da li ye shes kyi me bcom ldan 'das ma'i thugs rnam par mi rtog pa'i ye shes 'od gsal ba so so rang gis rig par bya ba de ni ye shes rdo rje'i ngo bor bzhengs pas rnam pa hrIHyig bde ba'i bdag nyid/_kha dog dmar po snying rje'i bdag nyid/_'od zer gsal ba stong pa'i bdag nyid/_reg bya tsha ba rdo rje bzhi'i bdag nyid ring po tsheg drag dang bcas pa'o/_/de'i phyi rol nyi ma'i steng du bcom ldan 'das ma'i gsung longs spyod rdzogs pa'i sku chos kyi phung po thams cad kyi ngo bo sngags kyi phreng ba oM yig mdun drang por gnas pas g.yas bskor du rim pas bkod de bar che chung 'tsham pa dmar zhing me 'od 'byin pa g.yon du 'khor la khad pa blta'o/_/'dab ma bzhi la ye shes bzhi'i ngo bo ha ri ni sa bzhi/_rang mdog zhal nang du phyogs pas drang por gnas pa dang chos 'byung gi khung drug tu bde ba'i rang bzhin dga' 'khyil dkar po snum zhing rgyas pa g.yon du 'khor la khad pa bsam mo/_/'di ni bcom ldan 'das ma nyid 'khor lo dang bcas pa'i sa bon dang sngags kyi rnam par gnas pa ste/

sdom 'byung las/_sngags nyid rnal 'byor ma yi gzugs/_/rnal 'byor ma nyid sngags kyi gzugs/_/ci ste go 'phang mchog 'dod na/_/de dag dbye bar mi bya'o/_/zhes dang*/_mkha' 'gro rgya mtsho las/_lhan skyes yi ge rnal 'byor ma/_/zhes gsungs pas mchog dang thun mong gi don thams cad sgrub par nus pa'i phyir don kun sgrub byed kyi 'khor lo zhes bya'o/_/de nas 'khor lo bzhi'i gtso mo rnams kyi thugs kar rang mdog gi lte ba can gyi pad+ma 'dab bzhi re bsgoms pa'i dbus su nyi ma la rang gi sa bon bkod cing gtso mo shar du 'pho zhing shar gyi sa bon lhor 'pho ba sogs kyi rim pas gtso 'khor 'pho ba ni/_lte ba'i las kyi mkha' 'gro ma'i thugs kar pad+ma lte ba ljang gu'i steng du nyi ma la sa yig ljang gu/_'dab ma bzhi la shar du hrIHdmar po/_lhor ha sngon po/_nub tu ri ser po/_byang du ni dmar po/_'khor rnams kyi thugs kar sa yig ljang gu rkyang pa re'o/_de bzhin du snying gar ni hrIHha ri sa dang 'khor rnams la ni dmar ro/_/mgrin par ri hrIHha ni sa dang 'khor la ri ser po'o/_/spyi bor ha hrIHri ni sa dang 'khor la ha sngon po'o/_/'dir dogs pa cung zad dpyad par bya ste/_'khor bzhi'i sa bon ha ri ni sa la byed pa dang*/_rdzogs rim gyi skabs su a nu ta ra sa bon du byed pa sogs bod ston kha cig gis rgyud las ma bshad pas rang gzo'o zhes bkag nas de'i tshab tu laM maM sogs yum bzhi'i sa bon dang*/_rdzogs rim gyi skabs su rtsa ba'i dbyangs thung ngu lnga sa bon du dgos par smra zhing*/_de'i zhar la gnyis med rnam rgyal gyi rgyud chen po'ang rgyud brdzus mar smra mod kyang de ni ma yin te/_rje chos grags rgya mtshos dri lan zhig tu spyir rgyud dang man ngag gnyis ka 'gyur ba dang*/_rgyud 'gyur yang man ngag ma 'gyur ba dang*/_man ngag 'gyur yang rgyud ma 'gyur ba dang*/

gnyis ka ma 'gyur ba ste mu bzhir yod pa las/_ha ri ni sa sa bon du byed pa sogs ni man ngag 'gyur yang rgyud ma 'gyur ba yin no zhes bzhed cing*/_slob dpon chen po pad+ma'i lugs kyi phag mo'i sgrub skor ches zab pa du mar byung la/_rgya bod du byon pa'i sgrub brgyud 'di'i dam pa re re bzhin du rdo rje rnal 'byor ma las mngon sum du chos gsan pa sha stag shas che bar byung ba de thams cad kyis kyang mgrin gcig tu gsungs cing*/_khyad par rje nA ro zhabs kyis/_'byung bzhi dbang sdud yi ge bzhi/_/sde bzhi mkha' 'gro gsang ba'i gnad/_/'dod gu 'byung ba'i sngags su bshad/_/ces dang*/_rang byung ye shes yi ge bzhi/_/dbyings su shar nas dbyings su rol/_/zhes bshad pa'i phyir ro/_/phag mo mngon par byung ba'i rgyud snga phyi las ni yi ge bzhi gsal bar bshad do/_/de lta mod kyi phag mo mngon byung gi rgyud kyang kun mkhyen bus the tshom gyi gzhir 'chad cing bu dong chos kyi rgyal pos bod du byas pa'o zer bar snang mod/_yid brtan rung bar ni ma mthong ste/_kun mkhyen bu rin po che lta bus kyang bu ston chos 'byung du ni ra li so gnyis po la kha cig the tshom byed kyang the tshom mi dgos te ga ya d+ha ras 'brog mi la bshad pa'i rgya dpe can yin pas so zhes bkod cing*/_rgyud sde spyi rnam du rnyog med ma gtogs pa'i ra li so gcig ni rgyud yin min brtag par bya'o zhes the tshom du mdzad/_rgyud 'bum dkar chag zur du bkol bar ni rnyog med ni ra li gzhan rnams dang sre ba 'phangs so zhes rgyud ma yin par gsal por bsgrags na de gsum gang zhig bden la gang zhig rdzun/_gsum gar bden na ni 'o na ra li so gcig rgyud brdzus ma ni yin ga 'brog gis bsgyur ba'i rgya dpe can ni yin na rgya gar nas rgyud brdzus byas pa cig gam ga ya d+ha ras rgyud brdzus byas pa gang rung las 'os ci yod/

rgya gar nas rgyud brdzus byas byas pa byung bar khas len na ni khyed cag rgya dpe yod med kyis rgyud yang dag yin min du 'jog pa'i gtan tshigs kyi rmang thams cad 'jig go_/ga ya d+ha ras byas so zhe na ni rgyud kyang brdzus ma byed pa'i paN+Di ta de'i gdams ngag la su zhig yid ches/_de lta na ni lam 'bras bu dang bcas pa'i man ngag rmang nas 'jig go_/kha cig na re/_kun mkhyen bus ra li rnams rgyud ma yin par mkhyen yang de dus sa hor gyi khrims bod na yod pas chos 'byung rtsom dus dgag ma nus pa yin la/_phyis sa skya nang zhig byas rjes nas cung zad gsal bar bkag pa yin pas skyon med zer mod/_de lta na ra li rgyud yang dag yin min ci yin yang kun mkhyen bus chos spong gi las mdzad par 'gyur te/_chos 'byung nyid las rnying ma'i rgyud la zur za ba'i skabs su chos yang dag ma yin pa la yin par smras pa dang yin pa la ma yin no zhes skur ba btab pa gnyi ga nyes pa mnyam par bshad do ces bris la/_chos 'byung rtsom dus ra li rgyud yang dag yin par bkod pas na chos yang dag ma yin pa la yin par smras pa'i chos spong 'byung ba'i phyir/_gal te yin na ni phyis ma yin par smras pa'i dus su chos spong gi las 'byung ngo*/_/gzhan yang rgyal po 'khrims la skrag pas rgyud ma yin pa rgyud yin par smra na ni bstan pa bsrungs pa ga la yin te zla 'od gzhon nu la sogs pa rgyal sras chen po rnams kyis snyigs ma'i dus kyi dge sbyong dang bram ze dmigs pa'i lta ba can chos ma yin par gzhol ba rnams kyis ngan du brjod pa dang gshe ba dang 'tshang 'bru ba dang brdeg pa dang 'tshog pa dang lus dum bur byed pa dang gsheg pa nas bsad pa'i bar yang bzod par byas te mdo sde zab mo rnams dang de'i ting nge 'dzin zab mo rnams 'dzin par dam bcas pa yin na rgyal po'i gnod pa chung ngu tsam gyis skrag pas rgyud ma yin par shes bzhin du rgyud yang dag tu khas blangs na dga' rab dbang phyug gi bstan pa bsrung bar mi 'gyur ram/

gal te 'gog pa'i dus ma yin par mthong na'ang kha rog 'dug pas mi chog pa'i rgyu mtshan ci yod/_de lta mod kyi ra li bcos mar 'chad pa'i rgyu mtshan ni dam bca' las 'das na 'tshig pas dam tshig tu sgra bshad byas pa dang*/_sangs rgyas sems can gnyis med la/_/de dag gnyis su 'dzin na 'khrul/_/zhes sogs sgom chen pa'i nyams mgur gyi tshig 'dra ba mang du byung bas 'gog par snang mod/_de ni rnyog med la 'gyur ba rling zhing 'khrags 'khrugs su bsgyur la/_gzhan rnams la don gsal por brjod pa'i khyad ma gtogs 'dra bar yod de/_ngang gis sangs rgyas 'di nyid tshul/_/zhes sogs don mtshungs pa nyid du yod do/_/sgra bshad tsam yang phal chen las stong gsum gyi gzugs brnyan rgya btab pa ltar snang bas rgya mtsho zhes bshad kyang skyon du mi rtsi bar snang ngo*/_/de bzhin du gnyis med rnam rgyal chen po la yang the tshom za'o/_/kha cig ni rgya pho ba lung pas byas so ces zer ro zhes bris mod/_/rgya pho ba lung pa ni rje dus mkhyen la sogs pa'i slob ma gsang ba 'dus pa'i rnal 'byor pa chen po cig yin te sgrub rgyud 'di'i dam pa rnams lta smos kyang ci dgos/_gang zag tha ma'i 'bring du tshud pa res kyang rgyu 'bras kyi blang dor bla ma'i bkas gang bstan pa de la rang sems dpang por btsugs te blang dor byed pa'i tshul 'di 'dra ba ni gzhan bod yul gyi mkhas pa rab tu gtogs pa rnams la'ang mi snang na rgya pho ba lung pa lta bus rgyud brdzus byed pa gar srid/_de lta mod kyi bod kyi mkhas par grags pa mang pos rgyud gdams ngag rang gzor byas so zhes sngon gyi skyes bu dam pa rnams la smod pa 'di ni kho bo nyid ji ltar byed pa 'di nyid sngon ma thams cad kyis byas so snyam nas smra bar snang mod kyang dam pa de dag ni lus srog yang dor nas las 'bras la 'dzem pa yin la/_phyi rabs kyi mkhas pa mang po phyi'i mdzes chos ma gtogs rgyu 'bras kyi blang dor la bzhad gad khor mor btab chog pa 'phral ni skyid skyid 'dra bar snang ngo*/_/rgyud 'di la'ang bar bar na shin tu go gsal ba nyams mgur gyi tshig 'dra ba'am 'phral tshig sbyor mi mdzes pa snyam byed pa tshig rkang re gnyis re byung ba kho nas 'gog par snang mod kyang de lta bu la ni dpe dag pa mang po gung sgrig pa dang rgya dpe tshol ba sogs kyis de'i the tshom sel bar rigs mod kyi de tsam las rgyud ma yin no zhes dor na ni mkhas blun go ldog par 'gyur ro/_/gzhan yang tshig rkang re re tsam yig mkhan blun po spyi brtol can byung na deng sang yang 'phral du bcos ma'am sar 'dzug sogs byas pa du ma mthong ngo*/_/des na gnyis med rnam rgyal chen po la'ang rje mar pa'i 'gyur dang smr-i ti'i rang 'gyur dang nag tsho'i 'gyur te gsum snang la/

phag mo mngon byung rtsa rgyud le'u bcu pa dang phyi ma le'u gnyis te rgyud snga phyi ni khros ma nag mo dang khros ma ser mo zhes sogs kyi tha snyad du ma yod cing rgyud shin tu gnyan po cig ste sngon slob dpon pad+mas spyan drangs pa las phyis gyi jo zla 'od kyis sar du bsgyur ba sar rnying thun mong gi rgyud zhig go_/de bzhin du kun mkhyen bus sngags rnying ma'i rgyud thams cad the tshom gyi gnas su mdzad cing bu dong pas phur pa rtsa dum kho na rgyud du then nas lhag ma rgyud ma yin par kha tshon bcad mod kyang shes par dka' ste jo bo bsam yas su phebs dus dpe dkar dkor mdzod gling du rgya dpe'i dkor mdzod gcig kha phye nas gzigs pas sngar ma gzigs pa'i rgyud kyi rgya dpe dpag med byung ste theg pa chen po gsang sngags 'di la mtha' med par 'dug_/ngas rgya gar na dar ba tsho los shes ma dar ba'i rgyud dpag med mkha' 'gro mas nam mkha' nas bstan pa yin te de rnams la'ang 'di tsho mi 'dug_/'di rnams slob dpon pad+mas srin po'i yul lta bu nas rdzu 'phrul gyis blangs pa yin par gor ma chag gsung ste/_kha cig rgya dpe bris nas rgya gar du bskur zhes bshad la/_rgyud 'di dang 'di 'dra 'dug la/_'di bris nas bskur ro zhes ni ma bshad pas de dag rdzogs chen gyi rgyud ma yin par yang sus kha tshon gcod/_de bzhin du rgyal rabs las ka ba bum pa can du rgyal po'i rnam thar sbas par bshad pa'ang 'chug med du jo bos bton nas ka bkol ma dpel ba yin pas chos gter gzhan rnams kyang yod par des grub mod/_'bri khung dpal 'dzin gyis rnying ma dgag pa'i yi ge bris pa la mkhas pa shAkya mchog ldan sogs kyis rjes su yi rang mdzad mod kyang de la ni snying po ci yang mi snang ste de'i skyon mang zhig ni gsar ma'i rgyud sde rnams la 'ang 'jug par snang zhing gsang sngags mi shes pa'i rnam 'gyur sha stag tu 'dug mod 'dir mi spro'o/_/de lta mod kyi blun po tshe 'di'i nyes dmigs la mi bsam zhing kha zas tshol ba kho nar zhugs pas chos ma yin pa chos ltar ston pa dang mi ma yin gdug pas byin gyis brlabs cing skye bo'i yid bsgyur nas rnyed grags thob cing des rang nyid bzang por khas 'che ba sogs du ma snang ba ni bdud kyi dbang dang bstan pa'i snyigs mar gyur pas byung gi gang zag gi skyon de dam pa'i chos rnams la bsgo bar mi rigs so/_/de bzhin du rje bu dong ba'i dgag sgrub rnams ni nyid kyis bla med spyi rnam du red mda' bas dus 'khor bkag pa la lan 'debs phyir kha cig rgyud dang rgyud 'grel chen po rnams chos spong gis spong bar byed pa ni gyi na ste kho bos yang dag tu bsgrubs pa'i phyir ro zhes gsungs snang ba'i rigs pa 'di kho na thams cad la mdzad par snang ngo*/_/gzhan yang jo bo'i lam yig las chos spyod pa thams cad kyi man ngag mngon par rtogs pa'i rgyud bya ba de bod na dge tshul khyung grags bya bas bcos pa yin zer nas rtsis mi 'dug pa la bi kra ma la shI la'i mkhas pa rnams de la shin tu rtsis che bas 'chad nyan byed cing 'dug la/

man ngag yang shin tu zab pa cig 'dug pas nag tshos rgyud de bsgyur nas de phyin rtsod med du gyur to ces yod kyang kun mkhyen bu dang bu dong bas ni rgyud yin min gyi som nyi tsam yang mi mdzad par dor ro/_/de bzhin du dus kyi 'khor lo'i rtsa rgyud kyi dum bur grags pa bla ma'i yon tan yongs bzung*/_rdo rje glu gar/_ce spyang tshogs rol te sngon rtsa mi lo tsA'i rgyud gsum zhes khyad chos su byas nas spyan drangs pa de dag yang ja 'debs gcig gi tshor tsam du yang ma rtsis par dor ro/_/de bas na kho bo cag ni sangs rgyas kyi chos rnams ni bsam gyis mi khyab pas chos yin no zhe'am ma yin no zhes byis pas shes pa ma yin no zhes bshad pa kho na mthong bas bsam gyis mi khyab pa'i mos pa tsam gyis 'jug gi bla ma brgyud pa las 'ongs pa'i man ngag rang gi lung rigs dang myong bas yid ches pa ma gtogs mtha' gcig tu zhen pas mi smra'o/_/de lta mod kyi a nu ta ra sogs bkag nas a i r-i u l-i sogs brjes pa ni rang gzor sus kyang go sla ste spyi don gyi tshul gyi rigs 'dre bsdebs pa tsam du zad pa'i phyir ro/_/des na sa bon 'di dag skyed rdzogs rang rang gi gzhung dang man ngag las gsal zhing dam pa'i rgyud pa bar ma chad pa las 'ongs pa yin pas the tshom ga la dgos/_yang 'jam dbyangs chen pos 'khor lus dkyil du 'god pa dpal mkha' spyod pas rang gzor mdzad do ces bkag nas mdun skyed ltar mdab ma la 'god mod/_de'i dogs pa sel ba'i phyir du rje don ldan zhabs kyis sgrub thabs su/_gzhung du/_de yi 'khor lo rnam bzhi la/_/mkha' 'gro sde bzhi 'khor bcas skyed/_/ces dang*/_mar pa'i zhal gdams kyi thog mar de'i spyi bor ha las rdo rje mkha' 'gro ma zhes sogs lung 'dren dang 'don cha lhan cig par mdzad pa yin no/_/de nas ye shes pa spyan drangs pa'i phyir don kun sgrub byed kyi hrIHdang mkha' 'gro ma bzhi'i thugs ka'i sa bon las 'od zer gyi tshogs spros te rang bzhin gyis grub pa'i longs sprul gyi gnas nas rje btsun ma 'khor dang bcas pa spyan drangs la mdun gyi nam mkhar bzhugs par bsam mo/_/de las dbang blang ba ni zhal gdams las/

de rnams kyi sku las ces sogs sgra ji bzhin pa nyid sgrub thabs su bkod pa ste ye shes pa de rnams kyi sku las gtso 'khor gyi sku'i tshogs dpag tu med pa byon te bdag skyed kyi spyi bor thim pas lus sems la dga' bde dang lus sprul skur dag pa'i nus pa skyed pas sku dbyer med du byas pa bum dbang gi ngo bo'o/_/gsung gi gnas mgrin pa las A l-i dbyangs kyi phreng ba dkar po dang kA l-i gsal byed kyi phreng ba dmar po'i tshogs byon bdag gi mgrin par thim pas sngags kyi mthu dang rlung dag pa'i nus pa skyed gsung dbyer med du byas pa'i bde ba gsang ba'i dbang ngo*/_/thugs ka nas byang chub kyi sems dkar dmar gyi bdud rtsi'i rgyun byung bdag gi snying gar thim pas bde stong gi lhan cig pa'i ye shes rgyud la skyes thugs dbyer med du byas pa'i bde stong shes rab ye shes kyi dbang ngo*/_/ye shes kyi lha mo de rnams kyang so so'i dam tshig pa la thim pas dbyer med du gyur te gnyis 'dzin gyi rtog pa dag pa ni dbang bzhi pa'o/_/'di ni zhal gdams kyi dngos kyi dgongs pa yin la/_rtog pa shas che bas ni dam tshig pa gtso 'khor thams cad kyi gnas gsum so sor thim pa sogs bsgoms pas kyang rung ngo*/_/de ltar ye shes gzhug pa dang dbang bskur ba lhan cig zhing rigs bdag rang chas su gnas pa 'di ni zab mo'i lam rmad du byung ba ste rgyud pa gzhan dag lam dus kyi dbang zhes 'chad pa yang 'di lta bu sogs yin gyi gang las blang ba'i yul rdul tshon gyis dkyil 'khor yod med ma gtogs cho ga tshig gcig gis 'dod pa ni rgyu dus kyi bdag 'jug skyor ba nyid las gzhan ma yin te/_gal te yin na dbang sngun ma kho na thob pa de rgyu dus kyi dbang yin la/_de phyin dkyil 'khor der tshar stong thob kyang de dag lam dbang kho nar 'dod dgos par 'gyur ro/_/des na lam dus kyi dbang la ni tshad yod pa ma yin te snang srid dbang gi 'khor lor shes pa ces bya ba zhig rgyud pa 'di la yod pa yin te 'on kyang mtshan mar mi 'dzin pa'i phyir rgyu lam gyi dbang zhes pa'i tha snyad ni mi mdzad la/

lam 'bras rdo rje'i tshig rkang du lam gyi thun bzhi la dbang ched du blang zhes pa la brten nas dpal sa skya pa rnams lam dbang zhes 'chad mod kyang*/_lam dus kyi dbang zhes pa thon par ma nges te thun bzhi la lam gyi dbang ched du blang zhes ma bshad pas so/_/de ltar sku rdzogs pa'i sgom pa bshad nas/_gnyis pa bzlas pa ni/_de yang rang rang thugs kar ni/_/gsang sngags yi ge bkod bzlas bya/_/ces gang la dmigs pa dang*/_oM badzra bai ro tsa nI ye ha ri ni sa ri ni ha sa/_ni ri sa ha/_sa ni ri ha/_Akar+Sha ya dzaHdzaH_ces las sbyor gyi sngags dang*/_'byung bzhi dbang sdud yi ge bzhi/_/sde bzhi mkha' 'gro gsang ba'i gnad/_/'dod rgu 'byung ba'i sngags su bshad/_/ces sngags kyi phan yon dang*/_grangs kyi bsnyen pa 'bum tsho bzhis/_/tha mal shes pa bsgyur bar nus/_/zla ba drug tu bzlas pa yis/_/'khrul pa'i rtog pa zad par 'gyur/_/zhes grangs dang dus kyi bsnyen pa gsungs cing*/_zhal gdams kyi dgongs pas gzhung gi 'khrugs bsdebs te 'og nas 'byung ba/_'bar ba gsum dang tshugs pa gsum/_/'du ba gsum dang drod gsum thob/_/shes pa gting nas lhongs pa dang*/_/yul sems gnyis 'dzin med pa dang*/_/zhes pa yang blangs pas mtshan ma'i bsnyen pa rnams gsungs te/_'di nyams su blang ba la gnyis/_thun mong dang*/_thun mong ma yin pa'i bzlas pa'o/_/dang po la/_lus/_ngag_/yid gsum gyi bzlas pa gsum las/_lus kyi bzlas pa la/_gang bzla ba ni/_phreng ba ste 'dir rigs kyi dbang du byas na/_sangs rgyas rnal 'byor bo d+hi tsi/_/zhes pas gtso mo sangs rgyas mkha' 'gro yin pa'i phyir dang*/_bod+hi tsi yis grangs med 'gyur/_/zhes bzlas pa 'gyur che ba'i phyir bo d+hi tsi'i phreng ba dang*/_las kyi dbang du byed na bde ba chen po mchog gi dngos grub dbang du bsdu ba nyid 'di'i byed las gtso bo yin pa'i phyir pad+ma dmar po'am byu ru 'am tsan+dan dmar po sogs kyi phreng ba bya la/

bde mchog rtsa rgyud las/_dung chen phreng ba blangs nas ni/_/zhes dang*/_mngon par byang chub pa'i rgyud las/_rus pa chen po'i phreng ba yis/_/phyis ni bzlas pa de nas bya/_/zhes bshad pas khyad par du skyes pa'i thod chen gyi phreng ba mngags so/_/phreng ba de dag gang yin yang bdud rtsi lnga la sogs pas legs par bkrus cing sbyangs pa gas chag sogs skyon med pa rgyas chen nam bu mo gtsang mas bkal ba'i ras bal gyi srad bu'am dur khrod kyi srad bu sogs zung ma yin pa la brgyus te mdung 'dzin mchod rten gyi rnam par nyis brtsegs su byas cing rdo rje'i mdud pas bsdams nas dus kyi 'khor lo sogs nas bshad pa lta bus rab tu gnas pa'am ma grub na yang bsang sbyang byas te lag pa g.yon pad+ma 'dab ma gsum pa dang g.yas rdo rje rtse lnga pa kha sbyar ba'i bar du sbrul bskyil ba ltar bzhag nas A l-i kA l-i'i yig 'bru'i tshogs sam/_yang na so so'i sa bon las phreng rdog rnams mkha' 'gro rigs bzhi'i rnam pa dang phreng thag sngags kyi phreng ba dang*/_mdud 'dzin 'og ma bcom ldan 'das ma dang*/_steng ma yab rnam snang he ru ka'i ngo bor skyed pa'am/_yang na thams cad hrIHlas rdo rje rnal 'byor ma kho nar skyed kyang rung ste/_'od kyis ye shes pa spyan drangs/_bdag skyed kyi skabs ltar dam tshig pa la dbang bskur nas dbyer med du gyur pa la nyer spyod dang bdud rtsis mchod de cung zad bstod/_sngags cung zad bzlas nas gsol ba btab pas lha thams cad 'od du zhu nas phreng ba'i rnam par gyur par bltas nas A l-i kA l-i 'am snying po ci 'grub bzla zhing*/_ril bu'i grangs ni dgra bcom pa/_/mchod rten chos kyi phung po ste/_/steng ma mchod rten du ni brtag_/zhes pas phreng thag sngags kyi ngo bo ste chos dkon mchog_/phreng rdog rnams 'khor mkha' 'gro ma'i tshogs te dge 'dun/_mdung 'dzin 'og ma gzugs sku/

steng ma chos sku ste gtso mo rdo rje rnal 'byor ma'i ngo bo sangs rgyas dkon mchog ste dkon mchog gsum dbyer med pa'i ngo bor shes pas bkur sti dang bcas te bcang zhing*/_gnas skabs gzhan du ni rgya bal gyi rnal 'byor pa kha cig phreng ba lag g.yon la gon zhing 'dzin pas lag pa g.yon gzhan la mi ston pas 'chang la/_phal cher mgrin par stod g.yogs kyis non par byas te gon pas skye bos mi mthong bar byed la/_bod na yang phreng ba'i khug mar 'dzud pa sogs kyi phyag len yod pa ltar mdor na skye bos mi mthong bar 'chang ba yin no/_/phreng ba'i grangs kyang las so sos/_zhi ba la ni brgya phrag gcig_/zhes sogs bshad kyang mang mtha' brgya dang brgyad kyis rgyas pa'i phreng ba 'grub la/_zhi ba'i brgya dang*/_dbang dgug gi de'i phyed dang*/_mngon spyod kyi nyer lnga'am re lnga sogs ni de'i khongs su 'du bar bsams nas/_deng sang las thams cad pa la brgya rtsa brgyad du byed la/_rje bla ma'i zhal nas ni zhi ba gtso bor byed pas brgya dang lhag chad kha bskong gis brgyad byas te deng sang brgya rtsa brgyad pa ni zhi ba'i phreng ba'o zhes gsung ngo*/_/gang gis bzla na/_sor mor te rgyud sde 'og ma rnams su g.yas pas bzla bar bshad kyang*/_'dir ma rgyud kyi dam tshig gis g.yon pas bzla la/_de yang rigs kyi dbang du byas na/_phreng ba sangs rgyas la mdzub bcas/_/ces pas de bzhin gshegs rigs yin pa'i phyir mdzub mo'i steng du bzhag pas 'dren la/_las kyi dbang du byed na sor mo bzhi la zhi sogs kyi las so so bshad nas/_las rnams kun gyi las byed pa/_/sor mo kun gyis bya bar bshad/_/ces pas las so sor ma phye ba'i thams cad pa la sor mo bzhi sbyar ba'i mdzub mo'i steng nas 'dren pa'o/_/ji ltar bzla na/_the bo rdo rje lcags kyu'i ngo bos phreng ba lha'i rang bzhin spyan drangs te lte ba'i sa bon la thim pas dbang du gyur par bsam pa ste/

rdo rje rtse mor/_the bo lcags kyur byas nas ni/_/lha rnams thams cad dgug par bya/_/shin tu mnyam bzhag sngags bzlas na/_/'grub 'gyur 'di la the tshom med/_/ces so/_/de rnal 'byor gyi rgyud yin pas bla med du 'di'i lung drang bar mi 'os so snyam na/_de lta ma yin te yo ga de nyid bsdus pa rnal 'byor dang bla med ma phye ba'i spyi rgyud du bshad la/_rdo rje rtse mo dang gsang ba nor bu'i thig le yang de nyid bsdus pa dang mtshungs pa'i phyir te/_dpal nA ro 'dus pa rgyud phyi'i 'grel par/_rgyud ni mchog gi rgyud du gyur/_/zhes pa ni rgyud thams cad kyi rtsa ba'i rgyud ni de kho na nyid bsdus pa yin la/_de'i rgyud phyi ma ni gsang ba 'dus pa yin no zhes sogs bshad do/_/des na phreng ba ni grangs 'dzin pa'i ched kyang yin mod kyi de ni zhar byung gi dgos pa yin la/_ting nge 'dzin dang ldan pas phreng ba bzlas pa kho na lus kyi bzlas pa yin pa ni gtso bor go bar bya'o/_/phyi rabs pa kha cig mdud 'dzin gyi rtsa bar sleb tshe slar yang tshur ldog nas 'dren dgos te gzhan du na mdud 'dzin la 'gongs pa'i skyon yod do zer skad kyang*/_de ni gsang sngags kyi brda don legs par ma 'phrod pa'i gtam ste/_de lta na lus kyi bzlas pa'i dgos pa'i gtso bo ni lha dam la bzhag pas 'gyur zhing dbang du byed pa yin la/_'dren tshul des ni gtso bo dbang du byed pa 'gog pa ste/_the bo lcags kyur byas nas ni/_/gtso bo sangs rgyas ma gtogs pa'i/_/lha rnams thams cad dgug par bya/_/zhes 'don par chas pa'i gtam du snang ngo*/_/de lta mod kyi yang na ni/_/ril bu'i grangs ni dgra bcom pa/_/ces phreng rdog gi dag pa mi shes par zad de/_phreng rdog la 'gongs chog zhing mdung 'dzin la 'gongs mi chog pa'i khyad par byas pa'i phyir ro/_/spyir yang lag gis reg pa la 'gongs par byed pa ni sngon 'dzam bu'i gling 'di na ni yod par ma thos pas gzhan gang na su'i lugs la yod dpyod dgos cing*/

gser sku la lag gis byi dor byas pas gser sku la 'gongs par 'jog na byi dor nus pa'i skabs 'gar yang mi snang la/_de 'dod na ni mchod rten gyi ba rgya bsal ba dang rtswa btogs pa sogs kyi phan yon bshad pa thams cad bsub dgos so/_/the bo lcags kyur byas nas ni/_/zhes pa yang sngon ma thos pa'am ma nges par thad de lcags kyus rig ste spyan drangs pas 'gongs par byed na 'od zer gyis spyan drangs na 'od zer gyis 'gongs pa dang*/_pho nyas spyan drangs na pho nyas 'gongs par 'gyur bas snying po ci yang med la/_thar 'dod la tshig gi ngal ba ster ba'i dogs dpyod 'di 'dra ba phyis mang du byed mkhan snang ba ni bdud kyi mthu las gzhan ci yang ma yin no/_/de bas na gdan bzhi'i rgyud las/_de nyid mi shes phreng ba ni/_/bud med rnams kyi do shal 'dra/_/zhes bshad pas sngags kyi bla mas slob ma rnams phreng ba'i de nyid shes pa la bkod de/_des bzlas pa'i don du sbas nas 'chang ba yin gyi/_deng sang sngags yig 'bru gcig mi 'dren kyang phreng ba med na ban d+he'i go mi chod par byas nas phreng ba lung ma bstan 'od 'tsher ba re thogs te sgro gleng dang ngag 'khyal gyi gtam byed cing rab byung gi gso sbyong gi tshe phreng ba gon mi nyan no zer nas phud de gri thung dang lhan cig drung du 'jog pa sogs byed pa 'di dag ni 'dul ba dang gsang sngags gang gi'ang phyogs re'i cha shas tsam ma go ba rnams kyi mig ltos phar byed tshur byed phrad pa las byung bar snang ngo*/_/ngag gi bzlas pa la'ang*/_gang bzla ba ni sngags te/_gzhung dang zhal gdams su dbang po shin tu rnon po'i dbang du mdzad nas bsnyen sgrub las sbyor gsum cig char dbyer med du sgrub pa nyid gsungs pas na rigs bzhi'i mkha' 'gro rnams dgug pa'i las sbyor gyi sngags kho na bzla bar gsungs la/_deng sang las dang po pa rim 'jug gis sgrub dgos pas ni thog mar bsnyen pa'i dus su gtso mo'i snying po kho na bzla la/

phyis sgrub pa dang las sbyor gyi dus su gzhung gi gsang sngags nyid bzla ba yin no/_/gang gis bzla na/_ngag gis te lce dang rkan dang mchu dang so la sogs pa rnams kyi phrad pa dang phye ba dang btsum pa la sogs pa'i rtsol ba dang rlung gi 'jug pas so/_/ji ltar bzla na/_sgra gdangs kyi ngo bos ste gdon la sogs pa gzhom pa'i phyir ni 'brug gi nga ro ltar drag zhing dpa' ba'i sgras bzla la/_spyir ni grogs kyis mi thos pa tsam gyis shub bur bzla zhing nang gi ting nge 'dzin gtso bor byed pa'i tshe lce rtse g.yo ba tsam du bzla la/_thams cad kyang sems rtse gcig pas sngags dag zhing gsal bas bzla ba'o/_/sgra pa kha cig sngags dag na brjod pa tsam gyis don thams cad 'grub la/_ma dag na bskal par bzlas kyang phan yon med do snyam du 'dzin mod/_de lta'ang ma yin te/_khyed cag gi sngags dag pa de ni saMskr-i ta'i skad la bsams par zad la/_sngags thams cad saMskr-i ta'i skad du yod pa ma yin te/_ma rgyud phal che ba zur chag gi skad dang rnal 'byor ma'i kla klo'i skad sogs su gnas par bshad cing*/_gzungs dngos gzhi ni 'gro lding ba'i skad du gnas pa kho na mang la/_de ni saMskr-i ta shes pa rnams kyis dag ma dag dpyod mi nus pa'i phyir dang*/_'gro lding ba'i skad du yang ma 'dus pa sangs rgyas pa'i gsang sngags nyid kyi thun mong ma yin pa'i tshig yang du ma yod de/_sgron gsal las/_ko TA khyad la sogs pa'i sgra/_/de gzhan bstan bcos las ma bshad/_/ces so/_/de ltar mod kyi sngags dag par 'don mi shes kyang sngags kyi nus pa grub pa mang du yod la/_sngags dag par 'don shes kyang nus pa cung zad kyang med pa'i mkhas pas bod yul khyab par gnas pa'i phyir na gtso bor ni 'dun pa rtse gcig pas nan gyis bsgrub par bya ba kho na yin no/_/de la snying po'i sngags 'di saMskr-i ta'i tshul gyis cung zad bshad na/

thog mar oM ni/_bshad rgyud rdo rje phreng ba las/_yi ge a dang yi ge u/_/de bzhin yi ge ma dang gsum/_/zhes pas khyab 'jug gi ming a dang*/_dbang phyug gi ming u dang*/_tshangs pa'i ma yig ste gsum bzhag nas/_u'i yi ge la o 'os a or byas te u phyis/_'jig rten pa'i nye bar spyod pa las 'dzin pa grub bo ces pas ma yig rjes su nga ror byas pas oM ste lha de gsum gyis mtshon pa dug gsum bcom pa'i sku gsung thugs dbyer med pa'i don can yin la/_gnas skabs su ni bkra shis pa dang phun sum tshogs pa dang rab bsngags sogs la 'jug pas sngags thams cad kyi mgo 'dren yin pas/_rgyud rnams su/_dang por yi ge'i dang po bzhag_/zhes sogs bshad cing mu stegs tshangs pa pas ni rang byung gi yi ge rig byed kun gyi thog mar 'chad cing*/_rdo rje rtse mo las kyang*/_nor bu 'dzin pa'i snying po'o/_/zhes sogs bshad do/_/badzra ni/_rdo rje ste ba dza 'gro ba la'o zhes pa'i byings bzhag_/dza'i a brjod don yin pas phyis/_shu dra la sogs pa rnams so zhes pas rkyen rag byin/_gang rjes su 'brel ba mi sbyor ro zhes pas kra phyis/_gsal byed dbyangs med pa pha rol gyi yi ger drang ngo zhes pas dza srog med ra'i steng du drangs pas badzra zhes so/_/bod kha cig rdo rje la rdo rnams kyi rje bo zhes pa'i sgra bshad byed par snang yang bod skad la 'grig yang skad dod la de lta bu mi rnyed do/_/bai ro tsa na zhes pa rnam par snang mdzad de/_ru tsa 'bar ba la 'o'i byings bzhag_/brjod don gyis tsa'i a phyis/_nyer bsgyur ba'i sngon du byin/_rtags kyi don gyi tshig la rnam dbye dang po'o zhes pas rnam dbye dang po'i gcig tshig si byin/_mi zad pa las kyang ngo zhes pas si zhig_/yu Ta 'ang ngo zhes pas yu Ta byin/_Sha Ta rjes su 'brel ba la Ta 'os Ta phyis/_yu bu dza rnams kyi a na a ka an+ta rnams sos yu a nar byas/

u pa d+hA nA min gyi yang ba'i 'o zhes pas ru'i u or byas/_gsal byed dbyangs med drangs pas bai ro tsa na zhes so/_/I ya ni phan pa la'o zhes pas de phan gyi rkyen I ya byin/_i'i yi ge dang a'i yi ge dag dbyangs dang ya'i rkyen gyis a dbyi'o zhes pas na'i a phyis/_gsal byed dbyangs med drangs pas nI ya/_de rig de brjod de yi ni/_/'di lta sogs kyi a Nar 'dod/_/ces pas ya'i mthar a Na byin/_Na dang bcas pa la dang por 'phel ba 'os Na phyis te nyer bsgyur ba'i i er bsgyur/_i'i yi ge dang zhes sogs mod gong mas ya'i a phyis te slar gsal byed dbyangs med drangs/_bud med la a las a pra 'o zhes pas a pra byin/_rjes 'brel mi sbyor bar pra phyis/_/rim pa las ma 'das par phral bar bya 'os ya'i srog gi a phral/_mtshungs pa 'dra ba'i yi ge la ring por mi 'gyur te pha rol yang dbyi'o zhes pas a snga ma ring por byas te pha rol gyi A phyis/_bod pa la'ang go zhes pas rnam dbye si byin/_Ta os dag la e'o sam+bud+d+hi la'ang ngos A e ru byas/_thung ngu na di shrAd+d+hA rnams las si dbyi 'os si phyis/_gsal byed dbyangs med drangs pas bai ro tsa nI zhes pa rnam par snang mdzad ma zhes par grub bo/_/ha ri ni sa ni rigs bzhi'i sa bon no/_/hU~M hU~M zhes pa ni las la dgyes pa dang spro ba'i don du 'gyur gsung la/_spyir ha U ma gsum las bsgrubs cing thugs kyi ngo bor gnas so/_/dus 'khor du sngags rnams kyi mthar huM yig gcig byung na thugs kyi sa bon te u thung ngur byed la/_gnyis byung na snga ma thugs dang phyi ma gsung yin pas u snga ma thung ngu dang u phyi ma ring por byed cing*/_gsum byung na gsung gtso che bas gsum ga U ring por byed par bshad kyang rgyud thams cad la ni de lta ma yin te/_brtag gnyis su dgyes pa rdo rje bzhi'i snying po la hU~M gsum ga re yod par mtshungs kyang phyag bcu drug pa la/

uSh+ma rnams kyi bzhi pa nyid/_/puk+ka si yis rnam par brgyan/_/stong pas mnan zhing sum 'gyur nyid/_/ces hU~M gsum ga ring po dang*/_phyag bzhi pa dang phyag gnyis pa la/_uSh+ma rnams kyi bzhi pa la/_/rdo rje mkha' 'gro ma yi brgyan/_/stong pas mnan zhing sum 'gyur nyid/_/ces hU~M gsum ga thung ngur gsungs pas spyir rang rang gi sngags bsdu bzhin 'jug dgos la/_'dir ni gzhung zhal gdams su sngags bsdu ma gsungs kyang phyag bzhes la hU~M gnyis ka ring por mdzad do/_/phaT ni gzung 'dzin gcod pa dang bgegs skrag par byed pa'i don du gnas la swA hA ni gzhi tshugs cig zhes pa'o/_/las dang po pa man ngag 'di la dngos su 'jug mi nus cing bcom ldan 'das ma la mos pa la ni tshogs bsag thun mong ba tsam byas nas stong pa las pad ro nyi gdan la sa bon baM las rnam dag sogs zab gnad dang ma 'brel ba'i sku thun mong ba tsam sgom zhing thugs kar pad nyi la sa bon baM dang sngags oM oM oM sarba bud+d+ha DA ki nI ye/_badzra wArma ni yai/_badzra bai ro tsA ni ye/_hU~M hU~M hU~M/_phaT phaT phaT swA hA/_zhes oM gsum ma dang ha ri ni sa spangs pa'i snying po bzlas te mchod bstod gtor ma cung zad byed pa ni baM skyed ma ste dpal mkha' spyod pas phyi sgrub kyi ming du mdzad pa yin la/_'di la oM gsum/_hU~M gsum/_phaT gsum rnams byed mi byed yi ge ci rigs yod kyang 'di ni a b+hi dzu ga ta'i zhal gnyis ma'i rgya gzhung sogs su sdom pa rgya mtsho nas phyung ba chos 'byung gi dkyil 'khor re mig zhe dgu'i sngags bsdu yod pa nyid byas te bris pa yin pas 'di kho na tshad mar bya'o/_/'di'i tshe sa bon yang pa sde'i ba yig ni ma yin te/_mkha' 'gro rgya mtsho las/_ya sde'i mtha' yi sa bon ni/_/byang chub mchog gi rang bzhin no/_/zhes 'byung zhing*/_mngon byang las kyang waM du bshad pas ya ra la wa'i wa yig la thig le byin pa yin la/

spyir yig gzugs la pa sde'i gsum pa ba dang*/_ya sde'i bzhi pa wa gnyis lany+tsa sogs la gzugs gcig zhing rgya gar ba rnams gnyi ga gang bder 'don pa'i phyir 'don pa ni baM dang waM gang du brjod kyang 'gal ba med do/_/gzhung nas gsungs pa gsang sngags dngos ni snying po'i ha ri ni sa'i rjes su ri ni sa ha/_ni ri ha sa/_sa ni ri ha/_zhes gtso bo 'phos pa'i sa bon bcug ste mthar/_A kar+Sha ya hrIHdzaHces khug zhig pa'i spel tshig sbyar ba ste/_'di la rin chen mkha' 'gro'i gtso bo 'pho ba'i skabs na yi ge phal cher na ni ri ha sa ces pa 'dug yang yi ge nyams pa ste/_dang po gnyis g.yas bskor dang phyi ma gnyis g.yon bskor du yod pas ri ni ha sa zhes 'don dgos so/_/spyir yum gyi rkang brgyad sngags bsdu dang bcas pa bde mchog gi rgyud las byung mod kyang 'dir ma gsungs pas mi spro'o/_/sems kyi bzlas pa la gang bzla ba ni/_skabs thob kyi ting nge 'dzin to/_/gang gis bzla ba ni/_so so rang rig pa'i ye shes kyi dran pas te las dang po pas ni sems rtse gcig tu bsdu ba'i dran pas so/_/ji ltar bzla ba ni/_dran pa des shes pa ting nge 'dzin de las gzhan du ma yengs par rtse gcig pas sgom pa rgyun mi 'chad pa la bzlas pa'i tha snyad du sbyar ba ste bzlas pa ni bskyar zhing bskor ba'i don yin la/_sgom pa'ang ting nge 'dzin snga ma'i rgyun sgom pa kho na yin pas khyad par 'ga' yang med pa'i phyir ro/_/ting nge 'dzin de yang dmigs pa dang bcas pa dang dmigs pa med pa gnyis yin te/_dmigs pa la ni brten nas su/_/mi dmigs pa ni rab tu skye/_/mi dmigs pa la brten nas su/_/mi dmigs pa ni rab tu skye/_/ces pa ltar/_las dang po pa phal cher ni gang la dmigs pa'i yul dang*/_gang gis dmigs par byed pa'i blo dang*/_gang zhig dmigs par bya ba'i rnam pa dang bcas te bsgoms pas shes pa yul la 'phro ba las log ste gang la dmigs pa'i yul dang gang dmigs pa'i rnam pa dbyer med pa'i tshul du gnas par 'gyur la/

de goms pas nyon mongs pa mngon gyur mgo gnon zhing bsam gtan gyi phan yon rnams 'grub la/_rim gyis dmigs byed gyi blo mtshan ma'i cha je chung du gyur te mthar dmigs pa'i yul yul can rnam pa dang bcas pa de gnyid sad pas rmi lam yal ba ltar gyur nas mtshan ma nye bar zhi ba ni mi dmigs pa ces bya ste dmigs pa thams cad kyi 'bras bu ni de'o/_/dbang po rnon po la ni thog ma nas dmigs pa'i yul rang bzhin gyis yod pa min pas dmigs byed kyi blo ni nying 'khrul du zad la/_de'i tshe ji ltar dmigs pa'i rnam pa ni khyad par gyi gzhi med pa'i khyad par gyi chos ga la rnyed de gzod ma nas spros pa nye bar zhi ba nyid bstan pas zhi gnas dang lhag mthong cig char du 'byung ba ste mnga' bdag mai tr-i pa'i lugs kyi sgom pa yin no/_/skabs 'dir ni las dang po pas brda don rtags kyi rdo rje rnal 'byor ma ni gang la dmigs pa'i yul lo/_/rtsa gsum gyi 'dus mdo sogs ni gang du dmigs pa'i gnas so/_/sku dang sngags dang sa bon la sogs pa ni gang zhig dmigs pa'i rnam pa'o/_/mi brjed pa'i dran pa ni gang gis dmigs pa'i shes pa'o/_/mi sdod gsum dang ldan pa ni ji ltar du dmigs pa'i tshul lo/_/dbang po rnon pos ni yul dang yul can thams cad gzod ma nas rnam par dag pa de nyid la rdo rje rnal 'byor ma'am lhan cig skyes ma'i mtshan du brjod par zad pas chos gang zhig gang la gang du yang dmigs su med par shes cing dmigs pa dang mi dmigs pa ni rnam rtog gi mtshan ma nying 'khrul gyi phan tshun bltos pa dang bcas pa ste de nyid gzod nas dag par mthong bas chos gang yang bcos bslab byar ma rnyed pa ste 'di ni yul yul can las grol ba'i phyir mi dmigs pa ces kyang bya la/_de kho na nyid mngon sum gyi yul can du byed pa'i cha nas ni dmigs pa yang dag pa yin par yang brjod do/_/de lta mod kyi dmigs pa rnams bkag pa'i mi dmigs pa gcig nan gyis sgom pa dang ci yang med do/_/mi dmigs so/_/dmigs par mi bya'o snyam du sems cing kha thon du byed pa de dag gis ni mi dmigs pa'i gnad 'di ga la shes te/

mi dmigs par dmigs par byed na de ni shin tu gzhom par dka' ba'i nad yin pa'i phyir ro/_/thun mong gi bzlas rim 'di dag la rgyud sde gong 'og dang rgyud sde so so'i rim pas ches mang por 'gyur ba ste rgyas par rdo rje mkha' 'gro dang sam+bU Ta dang spyi rnam chen po rnams las rtogs par bya zhing bdag gis byas pa'i bzlas pa'i rnam gzhag yang gud na yod do/_/mdor na phreng ba mtshan nyid dang ldan pa de blangs te hrIHyig las byung ba'i rdo rje rnal 'byor ma'i tshogs 'od du zhu bas ngo bo lha rnam pa thod rlon gyi phreng ba lnga bcu rtsa gcig par gyur par mos te g.yon gyi lha sa bon la bstim pa'i ngo bos the bo'i lcags kyus nang du bgrang zhing don kun sgrub byed kyi sa bon dang sngags las 'od dmar po 'phros/_lus gang*/_nad gdon sdig sgrib sogs sbyangs/_phyir 'gros te bgegs kyi tshogs bsregs cing snod thams cad chos 'byung gi gzhal yas khang dang bcud kyi sems can thams cad bcom ldan 'das ma'i skur byas te sku'i tshogs de rnams dang sangs rgyas thams cad kyang rdo rje rnal 'byor ma'i rnam par 'od zer gyis bsdus nas lte ba'i sa bon la thim pas bdag nyid dang dbyer med du gyur te sa bon 'od zer du dmar lam 'bar bar dmigs te snying po shub bur bzla ba ni thun mong gi bzlas pa'o/_/gnyis pa thun mong ma yin pa'i bzlas pa la bzlas rim lnga ste/_sku gsal gdab kyi bzlas pa/_'gog bzlas chung ngu*/_spro bsdu ba'i bzlas pa/_rdo rje'i bzlas pa ste las dang po pa'i bzlas rim bzhi dang*/_'gog bzlas chen po ni gzhung zhal gdams kyi dngos bstan rnal 'byor pa mchog gi bzlas rim ste lnga'o/_/'di thams cad kyang lus gnad lag pas phreng ba 'dzin pa ma gtogs gzhan bsam gtan gyi chos lnga dang ldan pa las 'og rlung cung zad drangs te then nas lus cung zad bskor zhing g.yo bskyod dang bcas pas lus mi sdod pa dang*/

ngag mi tshig gis bar ma chod pas bzla ba ngag mi sdod pa dang*/_sems las nyon dang mtshan rtog gzhan dang tha mal gyi rtog pas bar ma chod par rang rang gi dmigs pa las ma yengs pa sems mi sdod pa ste mi sdod pa gsum dang ma bral bas bzla'o/_/de la dang po sku gsal btab kyi bzlas pa ni/_thog mar don kun sgrub byed kyi 'khor lo'i dbus kyi hrIHyig thugs rnam par mi rtog pa ye shes rdo rje'i ngo bo bde ba'i bdag nyid kha dog dmar ba/_snying rje'i bdag nyid 'od zer gsal ba/_stong pa'i bdag nyid reg bya tsha ba/_rdo rje bzhi dbyer med pas gu gu nam mkha' la lding ba ring cha can tsheg drag gnyis kyis brten pa la dmigs te bzla'o/_/de nas gsung longs sku'i ngo bo oM yig ba yig dzra yig sogs sngags phreng rnams re re nas 'bru dod pa dmar zhing gsal ba sgra sgrog pa la dmigs te bzla/_de bzhin du nyi ma/_pad+ma'i ze'u 'bru/_ge sar/_yi ge bzhi/_'dab ma/_yu ba/_dga' 'khyil/_chos 'byung bsnol ma ste don kun sgrub byed kyi 'khor lo rnams re re zhing dmigs/_de nas rtsa gsum gyi mdus mdo/_lte ba'i 'khor lo la ma thug pa'i bar gyi dbu ma'i nam mkha'/_de nas lte ba'i 'khor du thog mar las kyi mkha' 'gro'i thugs ka'i sa yig yi ge bzhi pad+ma/_las kyi mkha' 'gro'i dbu gtsug gi rdo rje phyed pa/_ral pa'i thor tshugs/_'khor lo/_dbu rgyan/_zhal ras/_spyan gsum sogs nas ro gdan dang pad+ma'i bar dang*/_de nas 'khor rnams kyi sa yig rim pa bzhin/_de nas 'khor rnams re re zhing*/_de nas rtsa 'khor gsal btab cing bzla ba ste de bzhin du mas rim gyis bde chen 'khor lo'i bar du gsal btab cing bzla/_de nas rdo rje'i nang gi bla ma'i sku dang 'khor dang rdo rje phyed pa sogs nas phyi rol tu sku mdog phyag mtshan rgyan cha lugs thams cad yas nas rim bzhin gsal btab cing gdan pad+ma'i bar dang*/

de nas gzhal yas khang gdan gyi chos 'byung*/_dur khrod/_srung 'khor/_sgo mtshams kyi lha mo grangs med pa'i bar du gsal btab cing bzla ba ni nang nas phyir gsal btab pa zhes bya'o/_/slar go zlog ste sgo skyong gi lha mo'i tshogs/_srung 'khor sogs phyi nas rim bzhin dang*/_pad+ma ro/_nyi ma sogs mas rim gyis bla ma'i bar dang*/_de nas yas nas rim bzhin sa bon gyi hrIH'i bar gsal btab cing bzla ba ni phyi nas nang du gsal gdab pa ces bya'o/_/dbang brtul 'di ltar du sgom ma nus pas ni dang por hrIHsngags phreng*/_yi ge bzhi/_de nas lte 'khor gyi yi ge rnams sogs sngags kyi yig 'bru rnams kho na gsal btab cing bzla ba ni yi ge gsal gdab ces bya la/_de goms nas 'di bzhin du gsal btab cing bzla ba la ni sku yongs rdzogs gsal gdab pa ces zin bris kha cig tu bshad do/_/mdor na sa bon nas srung 'khor gyi bar thams cad re re nas dag pa dang mtshan nyid sogs gong du ji skad bshad pa ltar gsal btab cing bzla la/_re re la ha cang yun mi ring bar byas nas dmigs bzlas rgyun mi 'chad par byed pa ste/_lus la dmigs pa'i cha ni lus dran nye yin la/_de bzhin du rnam dag shes pas sems chos kyi dran nye/_tshor ba thams cad bde bar byin gyis rlob pa'i phyir tshor ba'i dran nye ste dran pa nye bar bzhag pa bzhi'i ngo bo dang*/_des mi dge ba'i rtog pa 'jug pa srung zhing skyes pa tshar gcod pa'i phyir mi dge ba ma skyes pa mi skyed pa dang skyes pa tshar gcod pa'i yang dag spong ba yin la/_rnam dag shes pas don dam pa'i bden pa dang lha sku la dmigs pa kun rdzob pa'i bden pa ste bden pa gnyis zung du 'jug pas na tshul bzhin yid la byed pa'i phyir dge ba'i rtsa ba yang dag pa yin la/_de nyid ma skyes pa bskyed cing skyes pa mi nyams par gong du spel ba'i phyir dge ba ma skyes pa skyed pa dang skyes pa srung ba'i yang dag spong ba yin no/_/las dang po pa dmigs pa la rtse gcig tu bsdu ba'i thabs dang*/

bying rgod kyi dbang du mi 'chor ba dang skyed rim gsal zhing brtan pa'i dgos pa yod la/_rnam dag dran pa'i phyir tha mal gyi mtshan rtog gi gnyen por 'gyur ba yin no/_/spyir rje mar rngog gi phyag bzhes la las dang po pa bya ba gzhan spangs/_mtshams dam par bcad nas khang pa sogs ma 'khrul bar nyi mdangs la yi dam gyi thang sku dang 'od 'tsher ba'i dngos po la brten nas nyin par rtse gcig tu 'bad pas nyin gcig gam zhag gsum mam tha mas kyang zla ba phyed dam gcig gis skyed rim gsal zhing brtan par 'gyur ba ste/_rgyud brtag gnyis las kyang*/_brtse bas dngos grub don du yang*/_/zla ba phyed du yongs su rtog_/bsam pa thams cad yongs spangs nas/_/lha yi gzugs su sems pa yis/_/nyi ma gcig tu ma chad par/_/sgom pa yongs su brtag par gyis/_/ces gsungs la/_de nas rnal 'byor pa rab bskyed rdzogs lhan cig tu byed/_'bring thun stod la skyed rim sgom bzlas dang thun smad la rdzogs rim sgom pa sogs su gsungs mod kyang*/_deng sang ni bka' rgyud kyi skyed rdzogs pa yang zad la thug pas de lta bu byed pa su yang mi snang la/_de bzhin du phyag lan kha cig la nyin mo lha sgom/_mtshan mo sngags bzla ba dang*/_thun stod lha sgom/_thun smad sngags bzla ba dang*/_yang gtso bor lha sgom pa byas nas bzlas pa rjes thob kyi rnal 'byor du bshad pa'i skabs kyang yod mod na'ang*/_'dir ni lha sku sgom pa dang sngags bzla ba lhan cig pa nyid mdzad pas skyed rim brtan pa dang sngags kyi nus pa grub pa dus mnyam du 'byung bas shin tu zab pa yin la/_gzhung zhal gdams las kyang dbang po shin tu yang rab kyi dbang du mdzad nas skyed rim gyi bzlas sgom dang rdzogs pa'i rim pa'ang dbyer med du cig char sgom par gsungs pa yin no/_/de ltar 'bad pas skyed rim rags pa gsal zhing brtan/_rnam dag shes pas dngos 'dzin tha mal gyi dbyibs su zhen pa dang bral/

spong ba'i gnyen po skyed pa la ma ltos par bying rgod dang tshul bzhin ma yin pa'i rgyu ba rnams nub ste rtog pa yul la g.yo ba chings pa'i rtags du ba la sogs pa snang zhing bde gsal mi rtog pa'i ngo bor sbrang bu gar sbyin la 'byar ba ltar gnas pa'am rnam par rtog pa dum bur chad pas dmigs pa gar btad der gsal la 'dzin med du gnas te phan tshun du spong ba'i yid byed kyang ldang dka' bar gyur pa na bzlas rim dang po 'di'i skabs don grub pa yin te 'di ni tha mal gyi rtog pa 'ching ba sor sdud kyi ngo bor gnas so/_/gnyis pa 'gog bzlas chung ngu ni/_de'i tshe sa bon nas srung 'khor gyi bar gyi gang gsal dang gang 'dod nyid gsal ba la rtse gcig tu bzhag ste bzla zhing yang bying rgod dam yid byed sogs 'byung ba snyam byed na sku gsal gdab kyi bzlas pa snga ma cung zad byas te yang gang bde rer rtse gcig tu glod nas bzla ba ste snga ma las rtog pa shas chung bas 'gog bzlas chung ngu zhes bya ste ting nge 'dzin skyes pa de'i rgyun brtan par byed pa bsam gtan gyi yan lag go/_/des bde ba dang mi rtog pa'i ngo bor skyed rim lha'i rnam pa shin tu gsal zhing brtan pas mnyam rjes med cing cung zad yengs pa'i skabs kun tu'ang lha'i rnam pa rgyun mi 'chad pa ni skyed rim gyi sgom pa 'di la brten pa'i zhi gnas kyi rnal 'byor mthar phyin pa ste bsam gtan gyi sgrib pa lnga las rgod 'gyod bying rmugs bzhis bar du mi chod cing sngags kyi nus pa myu gu'i tshul du grub pa ste skyed rim gyi sgo nas lus dang rtsa dang sad pa'i gnas skabs dag pa sku rdo rje sprul sku'i rten 'brel 'grig pa yin no/_/gsum pa spro bsdu'i bzlas pa ni/_de ltar rnam par rtog pa'i rlung rtsub mor ldang ba med par lha'i rnal 'byor la rtse gcig tu gnas pa de yang re zhig ting nge 'dzin gyi mthus rtog pa bag la nyal du byas pa yin gyi phyis mi ldang bar dag pa ni min pas slar yang de bag la nyal las bslang ste rtsa ba drungs 'byin par bya dgos la/

rnam par rtog pa de yang las kyi rlung dang tha dad pa ma yin te/_dpal rang byung zhabs kyis/_mdor na rlung ni rtog pa ste/_/g.yo dang phra dang gzhan bskyod byed/_/ces sogs sems kyi ngo bo gnyug ma ni lhan cig skyes pa'i ye shes kyi rlung dang rnam pa kun rtog gi tshogs las yang dag pa'i rtog pa'i tshogs ni gnyen por gyur pa'i ye shes kyi rlung dang*/_nyon yid ni gti mug dgra can gyi rlung dang*/_'du byed ni 'dod chags zla ba'i rlung dang*/_rnam par shes pa ni zhe sdang nyi ma'i rlung du gsungs nas/_mdor na/_khams gsum rlung gi 'du byed ces/_/gsungs pas skyon dang yon tan kun/_/rlung brten de ltar rtogs byas nas/_/rlung gi sbyor shes pha rol 'gro/_/rlung gis 'khor bar 'khor byed la/_/de gcod byed pa'ang 'grub par 'gyur/_/zhes gsungs cing*/_sa'i snying po 'khor lo bcu pa'i mdo las/_rab tu gdul dka' ba'i sems ces bya ba de ni rlung las gud du ma dmigs pa'i phyir/_zhes gsungs cing*/_mdor na rdzogs rim rlung sems gnyis med ces grags pa'i mtshan don dang mthun par nyams su len pa yin la/_de'i tshul mtha' dag 'dir bsgrag par bya ba ma yin mod kyang cha mthun pa tsam zhig skyed rim gyi sgo nas sgrub pa ste/_des na las kyi rlung dang rtog pa gnyis su med pa de nyid thabs mkhas pa'i gnad kyis ting nge 'dzin du 'ching bar byed do/_/de yang spyir rlung gi ris tshad med pa'i bar du dbye bsdu 'byung mod kyi rnam shes dang ye shes kyi rlung ma phye bar mdor bsdus na rtsa ba dang yan lag gi rlung rnam pa bcur 'du la/_de yang bsdu na 'byung ba lnga'i rlung du 'du la/_de bsdus na zla nyi dgra can gyi rlung gsum du 'du la/_g.yon gyi rtsa rkyang ma la bsten nas zla ba bdud brtsi'i rlung 'byung ba rnams skyed pa'i rim pas 'char zhing*/_phyir snod kyi 'jig rten chags pa nas gnas pa'i bar gyi ngo bo dang*/

nang du lus chags pa nas rdzogs par gnas pa'i bar dang*/_gzhan dkyil 'khor gyi 'khor lo la stong pa las skyed pa nas skyed rim gyi bya ba rdzogs pa'i bar gyi ngo bo ste/_phyir zla ba dang nang du dkar cha'i rang bzhin te ma dag pa'i dus gzung ba gzhan snang gi cha dang 'dod chags kyi rtog pa skyed la/_rnam par dag pa na sku rdo rje sprul pa'i sku snang ba'i ye shes kyi ngo bo mtshams gnyis kyi rang bzhin no/_/de bzhin du g.yas kyi rtsa ro ma la brten nas nyi ma dug gi rlung 'byung ba rnams bsdud rim gyis 'char zhing phyir snod kyi 'jig rten 'jig pa dang*/_nang du lus kyi phung khams skye ched nye bar sdud pa dang gzhan dkyil 'khor gyi 'khor lo la lugs zlog tu sdud pa rdzogs pa'i rim pa'i ngo bos nye bar gnas cing phyir nyi ma dang nang du dmar cha'i rang bzhin te ma dag pa'i dus 'dzin pa bdag rtog dang zhe sdang gi cha skyed la/_rnam par dag pa na gsung rdo rje longs spyod rdzogs pa'i sku dang mched pa'i ye shes dpe byad brgyad cu'i bdag nyid do/_/de bzhin du dbus srog shing skud pa'i rtsa la brten nas dgra gcan btang snyoms kyi rlung 'byung ba skyed sdud kyi bya ba dang bral ba stong pa'i ngo bor 'char zhing phyir snod bcud skyed pa dang sdud pa'i rim pa rdzogs nas nam mkha'i khams tsam du gnas pa dang nang du sems can skye ba dang 'chi ba'i bya ba rdzogs cing bar ma do'i srid par ma langs pa kun gzhi'i rnam par shes pa sgrib g.yogs dang bral ba 'od gsal ba 'ba' zhig gi ngo bor gnas pa dang gzhan dkyil 'khor gyi 'khor lo la skyed pa dang rdzogs pa'i rim pa'i bya ba grub ste 'du ma byas pa'i sems kyi dbyings 'bad rtsol dang bral bar zhugs pa'i ngo bos gnas cing phyir dgra gcan dang nang du srog gi rtsa rlung thig le'i rang bzhin ma dag pa'i dus mun pa gti mug gi cha skyed cing dag pa na thugs rdo rje chos nyid kyi sku thob pa'i mun pa las 'das pa nyer thob 'od gsal ba'i bdag nyid do/_/de ltar sku gsung thugs kyi ngo bos gnas pa'i rlung gi rang bzhin de nyid byang bar byed pa la ni thog mar rtsa'i lam legs par byang dgos te sems can rnams kyi sems gzung 'dzin gyi 'jur mdud skad cig re rer yang grangs med pa 'char ba'i rten cing 'brel 'byung gi dbang las ma dag pa'i lus la yang rtsa thams cad thags thogs dang 'jur bu dang mdud pa can du gnas cing des gnyen po'i rlung thogs med du 'jug pa la gegs byed pas na de rnams bsal dgos pa'i phyir ro/_/des na sku rdo rje zla ba'i rlung gegs med du 'jug phyir g.yon rkyang ma'i lam sbyong ba dang*/

gsung rdo rje nyi ma'i rlung gegs med du 'jug phyir g.yas ro ma'i lam sbyong ba dang*/_thugs rdo rje dbu ma'i rlung gegs med du 'jug phyir dbu ma nas drang ba ste gsum yin la/_de re re la yang rtsa sgo'i dbang gis steng nas spro zhing steng du sdud pa dang*/_steng nas spro zhing 'og tu sdud pa dang*/_'og nas spro zhing steng du sdud pa dang*/_'og nas spro zhing 'og nas sdud pa ste bzhi tshan re rer 'gyur bas bcu gnyis dang*/_de la yang dang por 'od dkar po'i spro bsdu dang*/_cung zad brtan pa dkar dmar gyi spro bsdu dang*/_cher brtan pa 'od dmar po'i spro bsdu dang*/_shin tu brtan pa sngags kyi spro bsdu ste gnas skabs bzhir 'gyur ba bsdoms na dmigs pa zhe brgyad du 'gyur ba yin no/_/da ni de dag gi ji ltar dmigs pa nyid brjod par bya ste/_dang por re zhig don kun sgrub byed kyi 'khor lo'i hrIHyig gi mthar bai ro tsa nI'i sngags phreng sbrul 'khyil ba lta bus gnas pa de nyid oM gyis mgo byas te hrIHla skor ba byed pa'i tshul du g.yon skor du cung zad 'gro ba la dmigs par bya'o/_/de nas je mgyogs su 'gro bas 'khor lo rlung gis 'khor ba'i tshul du 'gro bar lta'o/_/mthar ni mgal me'i 'khor lo ltar ches mgyogs par 'gro ba mi mngon pa tsam du 'khor bar dmigs cing bzla'o/_/de la legs par goms pas drod dang du ba la sogs pa'i mtshan ma brnyed pa na yig 'bru de rnams las 'od zer dkar po spos ring las du ba 'byung ba'i tshul du dkar thol thol byung zhing sor gnyis kyis ma reg tsam pa'i steng gi nam mkhar g.yon du 'khor zhing phan tshun gcig la gcig 'brel bas 'od skor dkar po dngul gyi a long srubs med pa lta bur gyur te g.yon du drag tu 'khor ba ni gang las 'od skud 'phro ba'i gzhi ste gzhi'i rlung sems gnyis su med pa'i rtsal snang ma 'gags pa rnam pa rten cing 'brel 'byung gi ngo bo nyid sgrib pa dang bcas pa'i phyir rang bzhin mi gsal bas 'od skor gyi tshul du snang ba'o/_/de nas dang por skye ba'i rnam par rtog pa dang g.yon gyi lam sbyong ba'i phyir 'od skor de'i g.yon ngos nas sku rdo rje zla ba thabs kyi rlung sems kyi bdag nyid rnam pa 'od kyi skud pa dkar zhing phra ba thur du lhung ste chos 'byung gi 'og nas rkyang ma'i mar snar zhugs te gug mtshams nas mda' 'phang ba'am bung ba 'phur ba ltar gyen du thal gyis byung ste slar rkyang ma'i yar sna dang sna bug g.yon nas thon/

smin mtshams kyi thad sor bcu drug gi sar thig le bde ba'i ngo bo dga' ba 'khyil ba dkar po yol thabs su gnas par 'gyur te/_g.yon du drag tu 'khor bas ci zhig na de las rlung sems bde ba'i bdag nyid 'od zer gyi tshogs 'phros pas snod bcud thams cad gang*/_sems can thams cad kyi gzung ba gzhan du rtog pa dang lus snang dang snod bcud skye ba'i rnam rtog nyon mongs pa 'dod chags dang bcas pa dag par byas te bcom ldan 'das ma'i sku rdo rje sprul sku'i ngo bor bkod/_sangs rgyas thams cad kyi sku rdo rje sprul sku'i ngo bo dang snod bcud sku bcom ldan 'das ma'i tshogs thams cad kyang 'od kyi rnam par spyan drangs te dga' 'khyil la thim pas bde ba chen po bzod med kyi shugs kyis drag tu 'khor te slar 'od skud kyi rnam par zhu bas sna g.yon nas zhugs/_rkyang ma'i nang brgyud de 'od skor ram sngags phreng dang sa bon la thim pas bde stong gi ye shes bzod med du skyed cing bzla ba ni steng spro steng du bsdu ba yin la/_de bzhin du dga' 'khyil zhu ba'i 'od skud thur du lhung ste gsang ba'i sgo nas zhugs dbu ma'i mar sna nas byung ste sngags phreng la bstim pa ni steng spro 'og tu sdud pa'o/_/de bzhin du 'od skor las 'od skud lhung ba na dbu ma'i mar sna nas thon gsang ba'i sgo nas phyir phyung ste gsang ba'i thad kyi mdun gyi sor bcu drug gi nam mkhar dga' 'khyil dkar po gdan thabs su gyur te g.yon du 'khor zhing snod bcud sbyong ba dang dag pa sdud pa sngar bzhin las 'od skud du gyur tshe rkyang ma'i yar sna nas sdud thim byed pa 'og spro steng sdud dang*/_gzhan 'dra ba las nang du bsdu ba na nye gnas kyi sgo nas log ste dbu ma'i mar sne nas zhugs te bstim pas 'og spro 'og sdud ces bya ste g.yon lam sbyang ba'i dmigs pa bzhi'o/_/de nas g.yas kyi lam sbyong ba'i phyir 'od skor gyi g.yas ngos nas gsung rdo rje nyi ma shes rab kyi rlung sems kyi bdag nyid kyi 'od skud sngar ltar lhung ste ro ma'i nang brgyud de yar sna nas thon zhing smin mtshams kyi nam mkhar thig le bde ba'i ngo bo dga' 'khyil du gyur pas 'khor zhing rlung sems bde ba'i bdag nyid 'od zer gyi tshogs 'phros pas sems can thams cad kyi 'dzin pa bdag rtog dang dag snang dang sdud rim gyi rnam rtog zhe sdang dang bcas pa sbyangs te gsung rdo rje longs sku'i ngo bor bkod/

'khor 'das thams cad gsung bcom ldan 'das ma'i ngo bor dag pa 'od kyi rnam par spyan drangs te bstim pa ni steng spro steng du sdud pa ste mdor na snga ma ltar rnam pa bzhi'o/_/de nas dbus lam sbyang ba'i phyir 'od skor gyi cha thams cad nas thugs rdo rje dgra gcan gyi rlung sems kyi bdag nyid kyi 'od skud byung ste 'od kyi rtse mo rnams dbus su dril bas phra zhing dngas pa'i 'od skud du gyur te dbu ma'i yangs sa la rim pas gyen du 'khor ba bya mkhar rtseg pa lta bu dang phra sa la skar mda' 'phangs pa ltar byung ste lte bar las kyi mkha' 'gro ma'i gsang gnas zhugs sku'i dbyibs brgyud thugs ka'i sa yig la g.yon du lan gsum bskor bas lte ba'i lha tshogs thams cad kyi thugs dam bskongs bde stong bzod med du 'bar te mnyes pas thams cad kyang sngags kyi rang sgra 'brug ltar sgrog pas bdag gzhan sems can thams cad la cig char byin gyis rlob par gyur/_slar yang 'od skud de'i spyi bo nas thon te snying ga mgrin pa spyi bo'i lha la yang sngar ji lta bas mnyes par byas te thams cad bde stong du sbar/_dbu ma'i yar sna nas song ste bla ma'i sku la g.yon du lan gsum bskor bas dam tshig nyams chag dang bde stong gi ye shes kyis mnyes te byin gyis rlob pa'i gzi 'od tshad med du 'bar/_slar rdo rje phyed pa'i rtse mo nas thon te smin mtshams su thig le bde ba'i bdag nyid dga' 'khyil du gyur te cher 'khor/_rlung sems bde ba'i rang bzhin gyi 'od zer spros pas sems can thams cad kyi lhan skyes kyi ma rig pa mun pa'i cha dang sems snang rang zhig pa dang stong pa dang med pa la sogs pa chad par 'dzin pa'i rtog pa dang gti mug dag par byas te 'khor 'das thams cad thugs bcom ldan 'das ma'i ngo bor dag pa 'od kyi rnam pas spyan drangs te dga' 'khyil la thim pas bde ba'i ngo bor bzod med du 'khor te 'od skud du zhu ba spyi bo'i rdo rje phyed pa'i rtse nas zhugs te bla ma'i sku la g.yon du lan gsum bskor bas bde chen gyis mnyes cing bla ma gtso 'khor thams cad sngags kyi sgra 'ur ru ru sgrog pas bdag dang snang ba thams cad bzod med du byin gyis brlabs/

'od skud rdo rje mkha' 'gro ma'i spyi bo nas zhugs thugs ka'i ha yig la g.yon du lan gsum bskor bas gtso 'khor thams cad sngags kyi sgra 'u ru ru sgrog zhing bdag dang snang ba thams cad bzod med du byin gyis brlabs/_zhe sdang dang rnam shes kyi phung po dag ste me long lta bu'i ye shes kyi ngo bo rdo rje mkha' 'gro ma'i go 'phang mngon du byas pa nga'o zhes nga rgyal bya zhing bde stong gi nyams byung rgyal du skyang ngo*/_/de bzhin du mgrin par nga rgyal dang tshor ba dag ste mnyam nyid ye shes kyi ngo bo rin chen mkha' 'gro'i go 'phang thob/_snying gar 'dod chags dang 'du shes dag ste sor rtog ye shes kyi ngo bo pad+ma mkha' 'gro'i go 'phang thob/_lte bar phrag dog dang 'du byed dag ste bya ba sgrub pa'i ye shes kyi ngo bo las kyi mkha' 'gro'i go 'phang thob/_mthar sa bon dang sngags phreng la thim pas gti mug dang gzugs phung dag ste chos dbyings ye shes kyi ngo bo bcom ldan 'das ma'i go 'phang mngon du byas par rtse gcig tu blta zhing mi sdod pa gsum gyis drag tu bskul ba ni steng spro steng du bsdu ba yin la de bzhin du rnam pa bzhi'o/_/mdor na dmigs pa bcu gnyis su phye mod kyang steng spro 'og sdud gsum gyi steng nas spro ba 'ba' zhig tha dad kyi 'og nas bsdu ba gsum la khyad par med do/_/'og spro steng sdud gsum gyi yang steng du sdud tshul 'ba' zhig tha dad kyi 'og nas spro tshul gsum la khyad par med do/_/'og spro 'og sdud gsum ni 'od skor las 'od skud g.yon phyogs nas 'byung ba dang g.yas phyogs nas thon pa dang cha mnyam du 'thon pa tsam ma gtogs khyad par med pa'i phyir steng gi spro bsdu kho na dmigs pa tha dad par shes par bya'o/_/zin bris rnams las 'di'i rnam dag rnams ma byung mod kyang 'di ltar gnas pa'i tshul ni bsgoms pa las shes par 'gyur la/

zin bris rnams su steng nas sdud pa rnams 'od skor la thim pa dang 'og nas sdud pa rnams sngags phreng la thim par bshad kyang dmigs pa sgom pa'i tshe cung zad ma bde bar byung ste 'dir bstim pa'i dgos pa ni byin rlabs sdud pa sbyang gzhi dag par byed pa yin la/_'od skor ni 'od spro ba'i gzhir skyed pa tsam yin gyi gang la byin gyis brlab par bya ba'i gzhi ni don kun sgrub byed kyi sa bon rnams kho na yin pa'i phyir ro/_/de ltar 'bad pas dngos nyams rmi lam la sogs pa'i mtshan ma cher brnyed cing rnam rtog gi gzhon pa'i rlung gi chings cing thig le brtan pas bde stong gi nyams myong bzod med du 'char ba dang ting nge 'dzin las su rung ba ni bzlas rim 'di'i skabs don grub pa yin la/_mtshan ma de rnams cung zad brnyed pa nas rlung sems de lhan cig skyes pa'i ye shes kyis cung zad byin gyis brlabs pa'i phyir 'od de rnams thams cad dkar la dmar ba'i mdangs chags par bsgyur te sgom la/_brtan pa cher thob pa na phal cher byin gyis brlabs pa'i phyir 'od dmar zhing gsal ba me'i reg bya lta bur bsgyur bar bya la/_shin tu brtan pa na gzhi'i rlung sems rnam par dag ste bcom ldan 'das ma'i gsung rdo rje'i ngo bor gnas gyur pa'i phyir 'od kyi tshab tu sngags nyid spro ste 'od skor gyi gnas su sngags kyi yig 'bru dmar gsal tsha ba'i bdag nyid kyi phreng ba g.yon du 'khor ba dang 'od skud kyi tshab tu sngags phreng spro ste/_de yang sngags phreng spyi'i spro bsdu la rje mar rngog gi bzhed pas sngags kyi mtha' rten mde'u'i tshul dang mgo 'dren stong gi tshul gyis thogs med du phyir 'gro zhing nang du 'jug pa ni mda'i shugs lta bu dang*/_mgo 'dren nas mtha' rten gyi bar sgor mor gnas pa la sngags phreng gnyis pa gzhan de'i nang du zhugs pa lcags thag lta bu'i tshul gyis sbrel ba sogs rgyun mi 'chad par byas te 'byung 'jug byed pa ni lu gu rgyud lta bu dang*/

mda'i shugs lta bu'i sngags phreng mang po lhan cig tu spungs te 'byung 'jug byed pa ni rma bya sbams pa lta bu dang*/_de nyid dam lu gu rgyud lta bu mang po sgril ba'i tshul gyis 'byung 'jug byed pa ni lcags sgrog sgril ba lta bu zhes bzhed pas de dag gang mos pas spros te phyi'i dga' 'khyil du gyur pa na ni sngags tshar bzhi las grub pa'i dga' 'khyil lam sngags tshar gnyis las grub pa'i dga' 'khyil du byas te de bzhin du sngags kyi tshogs bye ma 'thor ba ltar spros te 'khor 'das thams cad kyang sngags kyi yig 'bru'i rnam pas sdud pa ni khyad par te gzhan ni snga ma nyid kyis rtogs so/_/spro bsdu'i bzlas pa 'dis ni rtsa dang rlung byang bar byed cing rtsa gsum gyi rlung 'byung 'jug gnas gsum sku gsung thugs kyi sngags kyi ngo bor 'chad pa'i phyir srog rtsol gyi rim pa yin la/_dga' 'khyil gyi sgom pas thig le brtan par byed pa ni 'dzin pa'i ngo bor gnas cing dad pa dang brtson 'grus dang dran pa dang ting nge 'dzin dang shes rab rnams gsal zhing rno ba'i phyir dbang po lnga yin la/_rnam par rtog pas bar du mi chod la sngags kyi nus pa yal 'dab kyi tshul du grub pa ste skyed rim gyi sgo nas ngag dang rlung dang rmi lam dag pa gsung rdo rje longs sku'i rten 'brel 'grig pa dang phra mo'i rnal 'byor grub pa yin no/_/bzhi pa rdo rje'i bzlas pa ni/_de ltar rlung las su rung nas brtan pa thob par bya ba'i phyir rlung bum can gyi sgo nas rjes su chags pa thig le'i rnal 'byor bya ste rlung ro ci rigs par bsal ba sngon du 'gro bas sor bcu drug gi sa nas 'jam po sgra med du brngubs te lte 'og tu dgang zhing ro rkyang gi lam nas dbu mar gzhil ba'i rkyen gyis sa bon gyi mtha'i sngags phreng g.yon du drag par 'khor ba la rtse gcig tu dmigs te rlung mi thub pa'i tshe phyi rol du sgra med 'jam ring du dbyung zhing de'i tshe khyad par sngags phreng drag tu bskor bar bya'o/_/de ltar dbugs khug phal pas bar ma chod pa'i bum can bdun dang de nas spro bsdu'i bzlas pa snga ma rnams ltar 'od skor dkar po spros te/

de yang sngags phreng 'khor ba dang dus mnyam du g.yon du 'khor ba la bum can bdun dang*/_de nas khung drug gi dga' 'khyil rnams bde ba'i ngo bos rang sar g.yon du 'khor ba la bdun dang*/_mthar pad nyi ma gtogs pa'i chos 'byung kha sbyar yang g.yon du me stag tu phra phra 'khor zhing khung so sor dga' 'khyil rnams de bas mgyogs pas bde ba bzod med du zhu ba tsam du 'khor zhing de las sngags phreng drag par 'khor zhing de bas kyang steng gi 'od skor drag por 'khor ba la dmigs nas bum can bdun 'dzin pa ste bum can nyer brgyad kyis rdo rje'i bzlas pa tshar re re byed do/_/yang snga ma'i rim pas bum can bdun tshan dang po nas brtsams pa'i rim pas sgom pa ste bzlas rim 'di la ngag gis bzla bar ma nus kyang sngags phreng 'khor ba dang rlung dbu mar bcug pa 'di kho na bzlas pa'i ngo bo yin la/_spyir ni bzlas rim dang po gnyis la shub bu'i bzlas pa dang*/_spro bsdu dang rdor bzlas gnyis la lce rtse g.yo ba'i bzlas pa byed pa'ang yin no/_/de ltar rtse gcig tu bsgoms pas brda'i rdo rje rnal 'byor ma phrin las kyi sku 'bar ba'i ngo bor bzhengs nas drod dang yab 'khor lo sdom pa'i bde chen zhu ba'i ngo bor bzhengs pas bde ba tshad med pa skye la/_bde stong gi ye shes des rnam par rtog pa'i bag chags sbyong ba'i phyir shes rab kyi bde ba rjes su dran pa'i yan lag yin la/_gzung 'dzin gyi rtog pa 'joms pa'i phyir rdo rje'i bzlas pa ces gsungs pa ste/_dpal gsang ba 'dus pa la sogs pa'i rgyud dang man ngag spyi'i lugs kyi rdo rje'i bzlas pa'i skabs don ni gong gi bzlas rim gsum pas grub pa yin la/_'dir ni sngags phreng dang 'od skor gnyis dam tshig gi thabs shes su gnas la/_chos 'byung dang dga' 'khyil thabs shes su gnas pas 'bar zhu'i phrin las rnam pa gzhan du bsgyur nas mi gsal ba'i ngo bos rjes chags kyi rnal 'byor sgom pa yin no/_/mdor na dbang po lnga mthu brtas pa'i phyir stobs lnga yin la/

drod dang bde ba dang mi rtog pa skyes cing bde stong gi ye shes brtan pas nyon mongs pa rnams kyis rang rang gi las byed par mi nus par ye shes kyi bud shing du 'gyur ba ni bzlas rim 'di'i skabs don grub pa yin la/_nyon mongs pa las rgyal zhing sngags kyi nus pa me tog gi tshul du grub pa ste skyed rim gyi sgo nas yid dang thig le dang chags pa'i gnas skabs dag pa thugs rdo rje chos sku'i rten 'brel 'grig pa yin te/_bzlas rim 'di bzhis bde chen rlung sems gnyis med kyi gtum mo'i rnal 'byor dang skyed rim gyi sgom pa rang bzhin gcig pa'i tshul du sgom pa yin no/_/lnga pa 'gog bzlas chen po ni/_zhal gdams las/_de ltar lha'i rnal 'byor shin tu gsal bar bsgoms la/_'og rlung drang zhing lus sgul bskyod drag tu bya ba ni phyi sku'i srog dbang du bsdu ba'o/_/bzlas pa'i sngags gsal zhing gtam gyis bar ma chod par bzla ba ni gsang ba gsung gi srog dbang du bsdu ba'o/_/sems rnam par mi rtog pa chos nyid kyi don la mnyam par bzhag pa ni nang thugs kyi srog dbang du bsdu ba'o/_/de ltar mkha' 'gro ma'i srog gsum dbang du bsdu zhing mi sdod pa gsum gyis bskul bar bya'o/_/zhes gsungs pa'i bzlas pa dngos te/_de yang 'og rlung bde bar rang bzhin drag tu then te steng rlung drod kyi rang bzhin rngub pa'i sbyor ba la ma ltos par lte 'og tu mnan pas rtsa gsum 'dus mdo kha sbyar te dbu ma'i sgo dbye ba'i phyir lus bsgul bskyod drag tu byed pa ni mkha' 'gro ma'i phyi sku'i srog dbang du bsdu ba ni yang dag par na rtsa mkha' 'gro ma'i sku rlung gsung thig le thugs yin la/_'dis ni rtsa'i mchog dbu ma dbang du byed pa'i phyir te/_mngon byang gi rgyud las/_srog dang rtsol ba rab bsdams te/_/bsams na skad cig gis 'bar ro/_/zhes so/_/rlung nyid sngags kyi ngo bor shes cir phal pa'i tshig gis bar ma chod par gsang sngags rtse gcig tu bzla ba ni gsung gi srog dbang du byed pa ste nang gi dngas ma ye shes kyi rlung 'ching ba'i phyir ro/_/sems rnam par mi rtog pa chos nyid kyi rang bzhin ji lta ba de nyid las skad cig yang mi g.yeng bar 'jog pa ni thugs kyi srog dbang du byed pa ste thig le'i srog ye shes kyi thig le 'ching ba'i phyir ro/_/de bas na gzhung las/

rang byung ye shes yi ge bzhi/_/dbyings su shar nas dbyings su rol/_/gzung ba'i yul dang 'dzin pa'i sems/_/yang dag (

re'u mig gzhan du gzigs/_mchan/_)don la grub pa med/_/ces pa'i don chos nyid kyi rang babs gdams pa'i gnad dang bla ma'i byin rlabs las khong du chud par byas te bzlas rim snga ma rnams su goms pa'i dbang gis rnam pa phyi nang gi skyed pa'i rim pa sgyu ma dang chu zla ltar bden rdzun dang bral bar gsal zhing rang ngo yin min dang yod med dang dag ma dag sogs kyi rnam par rtog pas 'du ma byas cing de dag ched du spangs pa ma yin par mdor na rnam par rtog pa dang blo'i spyod yul ma yin pa gnyug ma'i rang babs su lhun gyis grub pa ni skyed rdzogs dbyer med kyi sgom pa mchog yin te/_ji ltar na lha'i dzam+bu chu bo'i gser las de bzhin gshegs pa'i sku gzugs legs par byas pa de ni rgyu dang dbyibs gnyis ka'i cha nas 'jig rten na phul du bkur bar bya ba yin pa de bzhin du bsam gtan dang shes rab dbyer med pa rnams kyi nang na mchog ni skyed rdzogs dbyer med kyi sgom pa 'di yin te/_mngon par byang chub pa'i rgyud las/_bzlas dang sgom pa yang dag ldan/_/rtog pa thams cad rnam spangs te/_/dam tshig mchog gi bzlas pa 'dis/_/gsang sngags rgyal ba'i mchog bzlas so/_/ces dang*/_sam+bU Tar/_de phyir sangs rgyas dngos po min/_/de nyid dngos med tshul yang min/_/zhal phyag rnam pa'i gzugs can nyid/_/mchog tu bde ba gzugs med pa/_/de phyir 'gro kun lhan cig skyes/_/ces sogs rgyud mtha' dag las rgyas par bshad do/_/de nyid mngon sum du mi nus pa rnams kyis kyang skyed rim gyi rnam pa chu zla ltar gsal ba de nyid gsal bar snang yang yod med yin min sogs su grub pa med pa ltar chos thams cad de dang 'dra bar shes pas gzung 'dzin gyi mtshan ma ci yang 'du mi byed par shes pa rang babs su khong glod de bzla bar byas pas kyang yang dag pa'i don la nye bar 'gyur ro/_/bod phyi ma mang pos yang dag pa'i don sgom pa na bden par med do spros bral yin no snyam pa sogs rtog pa'i dran shes bar ma chad pa med na lung ma bstan yin no zer bar grags yang khyed cag gi spros bral dang bden med de ni spros pa dang bden 'dzin 'bum phrag las kyang yang dag mthong ba la gegs che ba yin te spros bral dang bden med grub par smra ba'i phyir te de las che ba'i spros pa dang bden 'dzin ci zhig yod/

me 'bar ba chus gsod mod kyi chu nyid mer 'bar na ni thabs dang bral ba bzhin no/_/kha cig gis ni de nyid las bden med du ni ma grub bo zhes smra bas khyad par du byed mod/_de ni tshig gi 'gyes mtshams kho nar zad de/_bden med du 'dzin pa ma dor ba'i phyir/_blo yi gtad so ni khyad par ci yang med do/_/mdor na don dam pa blo dang rtog pa'i yul ma yin pa 'di dgongs par mdzad du gsol lo/_/mkhas pa rnams kyi thugs rgyud bdud ris kyi dbang du mi 'gyur bar dkon mchog gis byin gyis rlobs cig_/de bas na rtog sgom gyi rgyas 'debs bcos ma ni skabs der dgos pa ma yin te/_dper na/_mtshan mo ni nyi ma shar ro nyi ma shar ro snyam du mtshan ril le bzlas cing brjod kyang mun pa cung zad dngas par yang mi 'gyur la/_nyi ma shar ba na ni nyi ma shar ba'i blo rang bzhin gyis skye bas nyi ma shar ro nyi ma shar ro zhes yang yang brjod pa don med pa bzhin te/_ma bcos gnyug mar lhun grub tu gnas pa na blos bcos pa'i rgyas 'debs thams cad phyi shun dang sbun pa ltar song te rang bzhin gyis spros pa zhi ba dang mtshan mas stong pa dang gzod ma nas dag pa'i nges shes ni rtog pa dang rtog med gang yang ma yin pa'i tshul du lhug par khong nas 'char ba zhig yin no/_/paN+Di ta nags kyi rin chen gyis bod dbus su sbyor ba yan lag drug gsungs pa'i sor bsam gyi tshe mkhas pa chos grags pas 'di la dbu ma'i rigs pas dpyad pa'i dran shes kyis zin mi dgos sam zhus pas de dgos na'ang da lta'i tha mal gyi dran shes 'dra bas go mi chod cing*/_spyir rigs pa'i dpyad rgyun 'di skabs su brten pa rgya gar na med ces gsungs pa dang bsam gtan gyi skabs su rtog dpyod sogs la da lta'i rtog pa 'dra bas tshol ba min gsung nas rtog lugs dang dpyod lugs zhus kyang zhib mo ma byung zhes zin bris su bris 'dug pa'ang bod phyi ma'i tshul 'di la cher ma mnyes pa'i gsung du snang ngo*/_/mdor na rdo rje mkha' 'gror/

mi rtog pas ni 'tshang mi rgya/_/rtog dang bcas pas de bzhin no/_/shin tu rnam dag yongs shes na/_/yid 'dod rnams kyi de nyid 'gyur/_/rgyu dang 'bras bu'i rang bzhin ni/_/dam pa nyid du yod min zhing*/_/rang bzhin gsal ba nyid kyi phyir/_/stong pa nyid kyang ma yin no/_/zhes dang*/_'jig rten rtag tu tha snyad spyod/_/'jig rten las 'das de der 'gal/_/yod dang med ces bya ba ni/_/rang bzhin nyid du shes pa min/_/zhes dang*/_sdom 'byung las/_ye shes 'di ni rang rig pa/_/ngag gi spyod yul las 'das cing*/_/kun mkhyen ye shes de yi dngos/_/rmad du byung ba'i rnam par skyes/_/ces dang*/_rang bzhin gyis ni 'od gsal ba/_/rnam par dpyad pa'i spyod yul 'das/_/kha na ma tho med cing zhi/_/nges par bskul du med pa ste/_/brjod du med cing bgrang du med/_/stong pa nyid kyi rnam pa ni/_/dngos po kun gyi rang bzhin gnas/_/ces so/_/des na sman pa'i bkru sman ni nad de sbyong byed yin gyi nad dag rung ma dag rung bkru sman kho na rgyun mi 'chad par 'gam dgos pa ni ma yin no/_/de bzhin du bdag med dang stong nyid dang spros bral dang bden med dang dmigs med sogs gsungs pa ni dngos 'dzin gyi nad gzhom pa'i bkru sman lta bur gsungs pa 'di nyid go bar bya ste gang du 'dzin pa dang zhen pa'i cha des sgrib byed du gyur pa yin gyi bdag gam dngos po 'am spros pa lta bu'i rten gzung bya'i cha nas sgrib byed du gyur pa ma yin pa'i phyir te/_'jam dpal gyi lta ba'i 'dod pa mdor bstan las/_dge ba dang ni mi dge ba'i/_/rnam par rtog pa dbye ba med/_/don mchog rnam par rtog pa yang*/_/mkhas pa rnams kyis mi bya'o/_/me yis rab tu sreg byed kyi/_/rten gyi dbye bas dbye ba med/_/tsan+dan las ni 'bar bas kyang*/_/reg par gyur na sreg pa'o/_/zhes bshad do/_/mdor na rnam pa lha sku snang stong dbyer med sku phyag rgya chen po/

rlung dang sgra tshogs sngags kyi rang sgra grag stong dbyer med gsung phyag rgya chen po/_thams cad kyang nyams myong mchog tu mi 'gyur ba'i bde stong lhan cig skyes pa thugs phyag rgya chen por lhun grub tu shes pas bzla ba ni byang chub kyi lam yan lag bdun dang 'phags lam yan lag brgyad kyi ngo bo ste bzlas rim thams cad kyi snying po dbang po yang rab kyi sgom pa yin la/_de kho na nyid 'od gsal ba'i ye shes mngon du byed pa ting nge 'dzin gyi rnal 'byor te dbyibs tsam la lhar zhen pa dang bral nas don gyi rdo rje rnal 'byor ma so so rang rig pa'i ye shes kyis mngon du byed cing sngags kyi nus pa 'bras bu'i tshul du grub pa ste skyed rim gyi sgo nas gsum cha mnyam pa dang bag nyal dang gnyid stug dag pa ye shes rdo rje'i rten 'brel 'grig pa yin no/_/spyir tshogs lam chung ngur dran nye/_'bring du yang spong*/_chen por rdzu 'phrul gyi rkang pa/_sbyor lam drod rtser dbang po lnga/_bzod mchog tu stobs lnga/_mthong lam du byang chub kyi lam yan lag bdun/_sgom lam du 'phags lam yan lag brgyad du gsungs cing*/_yan lag drug gi tshe sor bsam tshogs sbyor/_srog 'dzin dang rjes ting mthong sgom gyi lam du gsungs mod kyang*/_'dir ni dbang 'bring skyed rim gtso che ba'i sgom pa'i dbang du byas nas byang phyogs rnams skabs thob ji lta bar sbyar zhing yan lag drug la skyed rdzogs tha dad du phye nas rdzogs rim gyi dod thub tu sbyar bas 'gal bar mi bsam la/_dbang rnon skyed rdzogs dbyer med du 'byongs pa la ni tshogs sbyor gyi lam gyi chos thams cad bzlas rim dang po kho nas grub par 'gyur ro/_/'dir 'jam dbyangs chen pos bzlas rim dang po bzhi ka la dpal mkha' spyod pas sgro 'dogs mdzad do snyam du dgongs nas 'gog pa du ma mdzad mod kyang de ni ma yin te 'di dag zhal gnyis ma dang dbu bcad ma la sogs pa'i phag mo'i sgrub skor spyi la yang 'byung zhing khyad par las dang po pa chos 'dis dkri ba'i tshe 'di lta bu med na cig char zhal gdams kyi 'gog bzlas chen po la 'jug par mi nus pas thabs kyi rim pa rgyud pa 'di nyid las 'ongs pa'o/_/bzlas pa'i grangs dang yun ji lta bu zhe na/

gzhung las gang zag so sor ma phye ba'i spyir btang gi dbang du mdzad nas grangs bsnyen 'bum phrag bzhi dang dus bsnyen zla drug tu gsungs la/_zhal gdams las sgrub pa po'i dbang po'i rim pas gsungs te/_ji skad du/_de la dus kyi bsnyen pa ni rab zla ba gsum/_'bring lnga/_tha ma yang bdun gyis 'grub par 'gyur ro/_/grangs ni rab 'bum tsho lnga/_'bring bcu/_tha ma yang bco lngas 'grub par 'gyur ro/_/zhes gsungs te/_dbang po rab kyis yun thung ngu dang grangs nyung ngus kyang 'grub pa'i don to/_/mtshan ma la/_las dang po pa'i mtshan ma dang*/_khyad par gyi mtshan ma gnyis las/_dang po ni/_zhal gdams dang por/_mtshan ma ni dang por ma dang sring mo la sogs pa'am bu mo dang bud med chas bzang po dang ldan pa rnams kyis glu len pa dang shon rtse ba dang phyag dang bskor ba byed pa dang bza' btung 'dren pa dang bag 'bebs pa ni nye ba'i rtags yin no/_/pho mo 'dres mar byung na cho 'phrul ston pa yin pas ting nge 'dzin spar ro/_/pho nyi tshe byung na rgyal po'i bar chad yin pas bdud rtsi lnga'i sbyin sreg bya zhing dge sbyor drag tu bya'o/_/sprang mor byung na thugs dam ma 'khongs pa yin pas tshogs 'khor bya'o/_/yugs sa mor byung na rnal 'byor pa la bar chad byung dogs yod pas rkyen bzlog dang sbyin sreg bya'o/_/'dze mor byung na dam tshig nyams pa yin pas tshogs 'khor dang bshags pa bya'o/_/bud med mang po phyir bkyed nas 'dug na sgrub pa le lor song ba yin pas brtson 'grus bskyed par bya'o/_/shor re mar byung na gsang ba gzhan la smras pa yin pas phyis mi smra ba dang bshags pa bya'o/_/zhes skyon yon gyi mtshan ma lhan cig tu gsungs so/_/khyad par gyi rtags ni/_gzhung gi 'du ba gsum dang zhes sogs gong du drangs nas gsungs te/_ji skad du/_mkha' 'gro ma rnams kyis chos gsung ba dang lung ston pa dang sku mthong ba dang Da ma ru'i sgra grag pa dang chang gi rgyun 'bab pa dang nyin mo mi 'du ba dang mtshan mo mkha' 'gro ma 'du ba dang nang nub zas 'du ba dang lus la bde ba 'bar ba dang ngag la nus pa 'bar ba dang sems la rtogs pa 'bar bas rang gzhan gyi lus ngag yid gsum byin gyis rlob nus pa dang sdug bsngal la sran tshugs pa dang nyams la yan tshugs pa dang gdams ngag la rang byan tshugs pa 'ong*/

phyi'i drod lus yod du mi tshor ba dang nang gi drod dbugs rgyu ba mi tshor ba dang gsang ba'i drod rtogs pa la bsal 'grib med pa sogs 'byung bar 'gyur ro/_/de dag ni khyad par gyi rtags thob pa'o/_/zhes gsungs pa nyid de go sla'o/_/mdor na dngos nyams rmi lam du sgrib pa dag pa dang gdon thul ba dang ting nge 'dzin gsal ba dang dngos grub nye ba dang dngos grub thob pa'i mtshan ma rnams re re yang rab 'bring du ma dang dngos grub bar chad du rdzu ba dang bar chad dngos grub tu rdzu ba sogs so sor shes par bya zhing gang la'ang rlom sems dang 'jigs skrag dang nyam nga dang som nyi med par sgrub pa gnad yin no/_/gnyis pa rjes thob kyi bya ba ni/_zhal gdams las thun mtshams su gnad gsum po bzlas pa la skyo na tshogs dang gtor ma byin gyis brlabs la 'bul ting ting shag dang Da ma ru 'bul zhing bstod pa gsol 'debs dang bshags pa bya zhes pas lag mchod byas te snying po brjod bzhin pas bdud rtsi phyogs mtshams su 'thor bas phyi rol gyi bgegs dang ma dag pa'i tshogs tshar bcad nas mkha' 'gro ma'i rang bzhin du bsam pa ni gnas srung ba'o/_/rang la gtor nas ba spu'i bu ga thams cad mkha' 'gro mas gang bar bsam pa bdag srung ba'o/_/tshogs gtor la gtor nas ye shes kyi bdud rtsir bsam pa rnal 'byor ram yo byad srung ba ste srung ba gsum byas la/_slar smin mtshams nas 'thor bas spyi bo'i bla ma'i tshogs dang*/_snying ga nas 'thor bas 'khor lo bzhi'i mkha' 'gro ma dang gtso mo sa bon gyi rnam par gnas pa rnams la so so'i mtshan dang snying po la 'bru gsum sbyar bas 'bul/_lte ba'i thad nas chos skyong rnams la 'bul zhing mthar pus mo g.yon gyis thad nas mchog sbyin gyi tshul gyis gzhi bdag dang rigs drug dang lhag ma la mos pa rnams lhar gsal ba la 'bru gsum gyis byin zhing rang gi lce thog tu bzhag nas bdud rtsi myang ngo*/_/mchod bzhi bstod bzhi bya/

tshogs gtor byin gyis brlabs te tshogs phung gtor mar blug nas 'bar rgya dang sngags kyis bla ma dang dkyil 'khor pa skad cig gis spyan drangs pa la gtor sngags so sos dbul/_bstod pa bya/_chos skyong la gtor ma rang gzhung bzhin phul te mthar sngon gtor gyi sngags dang*/_oM hriM hriM haM haM he he hi hi pheM pheM/_zhes gdan bzhi nas gsungs pa'i gtor sngags gsum mam bzhi sogs kyis zhing skyong gi rnal 'byor ma dang dur khrod kyi lha tshogs la phul te tshigs su bcad pas phrin las gzhol/_slar gtang rag gi mchod bstod mdor bsdus bya/_yig brgya bzlas pas nongs pa bzod par gsol zhing 'dod don la gsol ba btab nas phyi nang snod bcud rnams rim gyis bdag nyid la bsdus cing de yang hriHkho na la thim/_de yang mas nas rim gyis thim ste mthar nA da shin tu phra bar gyur nas mi dmigs par yal ba la 'od gsal du ci zhig bzhag ste slar yang skad cig gis chu las chu bur ltar snod dkyil 'khor pa dang bdag nyid bcom ldan 'das ma'i ngo bor langs te dge ba bsngo/_kha zas rnams bdud rtsir byas nas lus dkyil gyi lha mchod pa'i tshogs 'khor du spyad cing lhag ma lhag gtor gyi cho gas btang*/_de bzhin du gdan pad ro nyi ma/_gos rus rgyan dang zhing pags sogs mthun pa'i na bza' dang rgyan/_ngag gi smra ba bai ro tsa na'i sngags/_sa phyogs thams cad o rgyan gyi gnas dang dur khrod/_khang pa chos 'byung gi gzhal yas khang*/_gzugs snang thams cad bcom ldan 'das ma'i sku/_sgra thams cad sngags/_dran rtog thams cad skye med chos nyid du shes pas thad dkar bcad cing nyal ba'i tshe rdzogs rim du hrIHyig gi bar bsdus te hrIHla dmigs pa'am/_de bzhin du snying ga'i ni'am mgrin pa'i ri'am spyi bo'i ha ma gtogs bsdus nas der gtad de nyal ba'am/_yang na de yang stong nyid du bsdus te 'od gsal bar bzhag ste nyal/

tho rangs ldang ba'i tshe bcom ldan 'das ma nam mkhar byon te Da ma ru dang sngags kyi sgras bskul bar bsams te langs nas snga ma ji lta bas 'jug la/_sgrub pa'i tshe ni srung 'khor nyin mtshan gang du'ang mi sdud par bzhag nas thun phyi ma'i tshe gsal 'debs cing de tshun chad skyed sdud byed pa yin la/_tshul des zhag gcig la thun bzhi'am drug gam gsum mam gnyis kyis kyang sgrub te/_spyir dbang po dman pa la dgongs nas thun mang bar gsungs te/_thun mang na thun re zhing nyams su len pa 'byung la gzhan du nyams len mi 'byung bas so/_/dbang rnon la ni thun nyung ba gtso bor gsungs te thun mtshams nyung ba'i phyir nyams len rdog tu 'dril ba ste/_des na rgyud pa 'dis ni mnyam rjes dbyer med thun gcig gis 'khyongs pa gtso bor byed do/_/mdor na skyed rdzogs kyis ma zin pa tha mal pa'i rtog pas skad cig yang gnas par ma bya ste/_brtag gnyis las/_rkang pa 'khru dang za ba dang*/_/'thor 'thung so rtsi za ba dang*/_/tsan+dan gyis ni lag nyed dang*/_/smad g.yogs kyi ni rkeng 'gebs dang*/_/'byung dang smra dang 'gro ba dang*/_/'dug dang khro dang rgod pa dang*/_/bcom ldan 'das ma bsten pa dang*/_/shes rab brtul zhugs can nyid kyis/_/rnal 'byor ma ni rnam par sgom/_/gzhan gyi tshul gyis skad cig yang*/_/gdug pa'i sems ni ma rig pas/_/dngos grub 'dod pas dngos grub phyir/_/mkhas pas 'bad pas mi gnas so/_/ces so/_/gnyis pa mdun skyed la/_mdun skyed sgrub pa dngos dang*/_bum sogs sgrub pa gnyis las/_dang po ni/_sgrub thabs kyi dgongs pa/_de dbus hrIHlas gyur pa yi/_/bdud bzhi las rgyal khro mor bskyed/_/phyogs kyi pad+ma 'dab bzhi la/_/'byung bzhi skyed pa'i sa bon las/_/mkha' 'gro sde bzhi 'khor bcas skyed/_/ces gong du gsungs pa 'dir blangs cing*/_bcu gnyis pa dbang bskur gyi zhal gdams su/

mdun gyi dkyil 'khor de nub phyogs o rgyan gyi dur khrod kyi dbus na rje btsun rdo rje rnal 'byor ma sde bzhi'i mkha' 'gros bskor ba'i dkyil 'khor du bsam/_zhes dang*/_bcu gsum pa dus bzang gi mchod pa'i zhal gdams su/_rdul tshon gyi hrIHlas 'od 'phros pas sems can thams cad la phog sdig sgrib dag nas tshur 'dus hrIHla thim pas rje btsun mar gyur par bsam zhing bzlas pa bya/_zhes pas rdul tshon gyi dkyil 'khor bsang sbyang sngon du 'gro bas srung 'khor nas gtso mo'i bar bdag skyed ltar bskyed/_'dab ma bzhi la 'khor bzhi bskyed nas gtso mo la don sgrub 'khor lo dang*/_mkha' 'gro ma bzhi la rang rang gi sa bon kho na gsal btab ste de dag gi 'od kyis ye shes pa spyan drangs pa la mchod bstod byas nas dam tshig pa la dbyer med du bstim pa'i bar sgrub thabs ji lta ba nyid do/_/de nas sku gsung thugs yon tan phrin las gsum rgyud kyi bzlas pa bya ste bdag skyed kyi dpral ba nas sku'i 'od dkar po 'phros mdun skyed rnams kyi dpral bar phog pas sku bskul te de dag gi dpral ba nas sku'i 'od zer dkar po dpag med 'phros sems can thams cad kyi lus dag pa sku rdo rjer bkod/_phyogs bcu'i sangs rgyas thams cad kyi dpral bar thim pas bde chen gyis mnyes te sku'i byin rlabs thams cad 'od zer dkar po'i rnam pas tshur byon mdun skyed rnams kyi dpral bar thim pas bde chen gyis mnyes cing thugs dam 'khongs pas sku'i byin rlabs thams cad 'od dkar po'i rnam pas dpral ba nas spros pas bdag gi dpral ba nas zhugs lus thams cad gang bas lus kyi sdig sgrib dag sku dbyer med du byas te lus sku rdo rje sprul skur dag par mos pas bzla'o/_/de bzhin du mgrin pa nas gsung gi 'od zer dmar po/_thugs ka nas thugs kyi 'od zer sngon po/

lte ba nas yon tan gyi 'od zer ser po/_gsang ba nas phrin las kyi 'od zer ljang gu ste/_sku/_gsung*/_thugs/_yon tan/_phrin las la so sor sbyar te sgom bzlas bya'o/_/mdun skyed kyi mchod bstod ni sgrub thabs ltar skabs 'dir bya ba'am yang na zhal gdams ltar 'og tu bum mdun gyi lha la lhan cig tu bya'o/_/gnyis pa bum sogs sgrub pa ni/_bcu gnyis par/_bum pa de yang b+h+rUM las gzhal yas khang gi nang du hrIHlas rje btsun ma'i sku gsal zhing*/_de'i gsang gnas su chos 'byung gi dbus su hrIHdmar po bsams te/_de'i 'od zer gyis o rgyan nas mkha' 'gro ma thams cad kyi sku gsung thugs kyi bdud rtsi spyan drangs te me long gi hrIHla thim hrIHlas bdud rtsi bab pas thod pa khengs thod pa'i bdud rtsis bum pa khengs par bsam zhing gtso 'khor gyi bzlas pa brgya rtsa brgyad la sogs pa grub tshad bya zhing*/_thun tha mar sku dang yi ge bdud rtsi'i rang bzhin du zhu bar bsam mchod pa dang gtor ma dang bstod pa rnams kyis mnyes par bya/_zhes pas bum sogs bsang sbyang byas te b+h+rUM las rin po che'i bum pa dmar po ces sogs sgrub thabs las gsungs pa'i cho gas bum pa'i nang du bcud dang dbyer med par chos 'byung gi gzhal yas khang dang dam tshig pa lnga po sa bon dang bcas pa bskyed cing sin+d+hu ra'i dkyil 'khor gyi steng du hrIHyig dmar po tshon gang ba bsams te bum lha'i sa bon gyi 'od kyis o rgyan nas sku gsung thugs kyi bdud rtsi rgyun mi 'chad par spyan drangs te me long gi hrIHla thim pas/_snum zhing lcid pa tshos par gyur te mthar hrIHde las bdud rtsi'i rgyun dbyar gyi chu bo ltar bab pas dkyil 'khor bzhi po rim par gang ste rim gyis lud pas bum par bab cing mthar bum pa gang bas bum lha rten brten pa'ang bdud rtsi'i gzugs su zhu bar ltas te gzungs thag rdo rje sin+d+hu ra'i maN+Dal gyi steng du bzhag nas gzungs thag la bzung ste bzla bar bya'o/_/'di ni zhal gdams kyi dngos bstan te/

deng sang phyag bzhes la sgrub thabs ltar sku gsung thugs kyi bdud rtsi'i tshab tu he ru ka yab yum nam mkha' gang bar spyan drangs te de thams cad nam mkhar rjes chags mdzad pas byang sems dkar dmar gyi rgyun bab ste me long gi hrIHla thim pa sogs nas mthar he ru ka'i tshogs kyang bdud rtsir zhu zhing des bum lha bzhus te ngo bo lha rnam pa bdud rtsir gnas pa la mchod bstod mdzad do/_/bdud rtsi ril bur sgrub pa'i tshe ni de nyid las bdud rtsi'i dngos po rnams hrIHyig gi tshogs rdul phra rab kyi grangs tsam pa dpag tu med pa sgra klag cor du grag zhing hrIHyig dpag med 'phro bas ye shes kyi bdud rtsi thams cad bkug ste thim zhing hrIHyig rnams tshos cing lcid pa'i tshul du sgom pa dang*/_thams cad zhu ba'i bdud rtsi'i dngos po sra zhing mkhregs la gzhig mi nus pa je mkhregs su dmigs pa ste rnam bzhag gnyis yin par rdzogs pa'i sangs rgyas mi skyod zhabs kyis dngos su bka' bstsal to/_/bdag mdun gyi sgrub pa de dag yang sgrub tshul gsum yin te/_thun phal cher bdag skyed du sgrub cing thun tha ma'i mthar bdag skyed kyi gzhal yas khang yangs pa'i nang gi mdun gyi char mdun skyed kyi rten brten pa bskyed nas bzlas pa cung zad byed pa ni bdag skyed gtso bo'i sgrub pa'o/_/thun re re zhing thun stod bdag skyed thun smad mdun skyed lta bu byed la/_gnyis ka'i rten brten pa zhal sprod du sgom pa ni cha mnyam du sgrub pa'o/_/thun dang po lta bu la bdag skyed cung zad byas nas phal cher mdun skyed sgrub cing mdun skyed kyi gzhal yas khang gi gra zur du bdag skyed kyi rten brten pa sgom pa ni mdun skyed gtso bo'i sgrub pa yin la/_spyir bsnyen sgrub dngos kyi dus bdag skyed kho na gtso zhing bdud rtsi ril bu dang dbang bskur gyi sgrub pa sogs la cha mnyam mam mdun skyed gtso bor sgrub par zin bris rnams su gsungs la/

spyir ni sgrub tshul 'di mchog gi dngos grub kho na sgrub byed yin pas bdag skyed kho nar sgrubs pas kyang mi 'gal te/_zhal gdams dang por bdag skyed las gzhan ma gsungs cing dkyil 'khor tshogs rten du bzhed pa'i phyir dang*/_rdo rje mkha' 'gro las/_bdag nyid sangs rgyas thams cad dang*/_/dpa' bo thams cad bdag yin te/_/rang gi lha yi sbyor ba yis/_/bdag nyid rab tu bsgrub par bya/_/zhes so/_/dbang bskur sogs dang bdud rtsi sgrub pa dang dus bzang gi mchod pa'i tshe mdun bskyed gsungs pa yin la/_sgrub tshul de thams cad la yang lag mchod nas ldang ba'i rnal 'byor gyi bar gyi thun mtshams dang rjes thob kyi bya ba ni snga ma ji lta ba nyid de/_'on kyang mdun skyed kyi tshe gtor mgron ni mdun skyed nyid yin la/_mdun skyed kyi rten brten pa ni ma bsdus par phyi ma'i tshe gsal btab pas kyang rung ngo*/_/mdor na de dag gang gis sgrub kyang smra ba bcad de mar me'i rtse mo ltar rtse gcig pa dang chu bo'i rgyun ltar stangs 'grus med pas bsgrub par bya ste/_phag mo'i rgyud rgya gzhung du mar/_gsang ba chen mo'i mchog 'di ni/_/cung zad smra bar mi bya ste/_/zhes gsungs cing gsung gi srog dbang du bsdu dgos pa'i phyir ro/_/spyir yang yi dam gsang ba nyid dngos grub nye ba ste rgya bal na yi dam gyi bris sku yang las dang po pas mu stegs kyi lha'i gseb tu sbas nas 'dri bar grags so/_/grub pa'i mtshan ma gzhan ni mtshungs la/_bdud rtsi ril bu'am phye ma la ni deng sang bod yul na mang du 'phel ba mtshan ma mchog tu 'dod par snang la/_spyir rgyud sde gong 'og thams cad du rdzas kyi dngos grub thams cad la thun mong du dro ba dang du ba byung ba dang 'bar ba ste gsum po dngos grub tha ma dang 'bring dang mchog gi mtshan mar bshad pa nyid dang mthun par go la/

gzhan yang*/_kha dog_/dri/_ro/_nus pa ste bzhi las bzhi ga'am gang rung smin pa dgos par bzhed do/_/gsum pa dkyil 'khor bsdu ba ni/_mtshan ma rnams brtan par grub nas spro na bdag 'jug gi dbang brgya stong sogs blangs nas mthar sin+d+hu ra'i maN+Dal phyi nang dang dar gyi dkyil 'khor rang gi lte bar bstim/_bdud rtsi dngos grub tu spyad cing dam tshig gi ril bu'ang bya/_dar dmar des thod pa dril te sin+d+hu ra dang lhan cig spyod pa'i don du lus la bcang*/_bum chus khrus bya zhing btung*/_rdul tshon gyi dkyil 'khor khyams kyi bar bstim zhing nang du phyags nas 'bras bu can gyi shing dri zhim zhing dmar bas khang thabs kyi chos 'byung gi dbyibs su sor bcu gnyis kyi tshad du brtsigs/_tshogs can ma'am rgyal po'i me snying po'i sngags kyis sbar te dbus su bcug nas bud shing gis bran rlung g.yab dang mar khus gso/_lha mo lnga ye shes kyi me ltar lhun grub tu bzhugs pa la sman dang dri dang 'bru dang dar zab dang rin po che dang kha zas dang ut+pal dmar po gtso che ba'i me tog gi rigs sna tshogs dang dngos grub tu 'dod pa'i yo byad rnams thams cad bsang sbyangs byin gyis brlabs pa snying po dang las sbyor gyi sngags kho nas g.yon pas grangs tshad mi bzung bar 'bul zhing skabs su mar khu 'bul/_mthar lag mchod mchod bstod tshogs gtor rnams phul te 'dod don la gsol ba gdab/_gtang rag gi mchod bstod bya/_yig brgya brgya stong sogs bzlas pas nongs pa bshags cing bzod par gsol te dge ba bsngos nas ye shes pa bdag gi dbugs rngub pa dang lhan cig tu sa bon la bstim par bya ste/_sam+b+hU Tar/_phyis ni bdag gi dbugs kyis ni/_/bdag gi lus la bstim par bya/_/zhes so/_/dam tshig pa hrIH'i bar bsdus te de lte ba'i sa bon la bstim ste stong nyid du bzhag_/bkra shis brjod nas thal ba dang rdul tshon a kA ro brjod pas mtha' nas phyogs te cung zad dngos grub kyi phyir spyi bor bkod nas bum chu lhag ma dang lhan cig ri bo chen po'i rtse'am lam po che'am yul gyi dbus sam chu klung du dor te las kyi rjes mi mngon par bya'o/_/las kyi mtha' bsdu ba'i sbyin sreg 'di ni bya sla zhing tshegs chung ba dang dngos grub myur ba yin la/

rjes su grub na zhi ba'i sbyin sreg bsnyen pa'i bcu cha dang las sbyor gyi sbyin sreg mtshan ma brnyed par bya la/_de dag gi sbyin sreg gi cho ga dngos ni 'jam dbyangs chen po dang rje bla mas mdzad pa sogs las lta'o/_/gnyis pa rdzogs rim gtso bor sgrub pa ni/_rlung dang me dang bde ba'i khams/_/ces sogs 'chad 'gyur tshigs bcad gcig gis rlung d+hU tir gzhug pa dang sems la gzhug pa dang 'od gsal du gzhug pa gsum gyi sgo nas chags pa dang gnyid stug sbyong zhing sgo gsum dag pa rdo rje gsum dngos su sgrub pa tsaN+Da li'i rnal 'byor dang bdag byin rlabs kyi rim pas sad pa dang rmi lam dang bar ma do'i gnas skabs ye shes su sbyong ba sgyu 'phrul gyi rnal 'byor dang*/_tshe der lam ma rdzogs na 'da' kha ma gong du 'pho ba ste gsum gyis bde chen rlung sems gnyis med thabs kyi rim pa ston la/_gzung ba'i yul dang zhes sogs bshad zin tshig rkang gnyis kyis don gyi rdo rje rnal 'byor ma kha sbyor yan lag bdun dang ldan pa gnyug ma lhan cig skyes pa'i ngo bor gzod nas gnas pa nyid so so rang rig pa'i ye shes kyis mngon sum gyi spyod yul du byed pa skye med rlung sems gnyis med shes rab kyi rim pa ste gnyi ga'ang mthar rang bzhin gcig pa'i ngo bor sgrub pa ni rdzogs pa'i rim pa mtha' dag gi yang snying ste man ngag dang byin rlabs kyi rgyun ma chad pa'i bla ma dam pa'i zhal las rtog ge'i lhad ma zhugs pa'i gdams ngag smar khrid du zhus te rgyud la 'dris cing nyams myong bla ma'i drung nyid du skyes pas brdar sha chod pa cig dgos kyi/_yi ge dang rtog dpyod sna tshogs pa las brnyed pas ni ri mo'i mar me ltar bya ba byed par mi nus so/_/des na 'dir mi spro ste dam pa'i zhal las tshol zhig_rdzogs rim gyi sgom pa la rtse gcig pa'i rnal 'byor pas ni skyed rim kun btags kyi bya ba bcos ma rnams ched du mi sgrub ste/

rdo rje mkha' 'gror/_rnal ma'i spyod pa rtogs bya'i phyir/_/bcos ma yi ni sgom pa dang*/_/bcos ma yin ni bzlas pa bya/_/rnal ma'i spyod pa rtogs gyur na/_/bcos ma dag ni mi bya'o/_/dper na gzings la zhugs nas ni/_/chu yi pha rol 'gro bar byed/_/pha rol phyin nas 'dor ba ltar/_/bcos ma dag kyang de bzhin no/_/zhes sogs dang*/_de phyir dkyil 'khor la sogs pa/_/bya ba'i cho ga la 'bad pa/_/thar pa dang bral phyi rol te/_/skyes bu nyon mongs 'ba' zhig byed/_/ces bshad do/_/des na bde chen thabs kyi rdzogs rim gyi rnal 'byor pas ni rdo rje'i lus ngag kho na dkyil 'khor dang dkyil 'khor ba dang sngags kyi ngo bor shes pas sbyin sreg dang bzlas brjod thams cad kyang de nyid du sgrub la/_skye med shes rab kyi rnal 'byor pas lha sngags thams cad skye med sems kyi ngo bor shes pas sbyin sreg dang bzlas brjod thams cad kyang de'i ngo bor sgrub kyi bcos ma'i bya ba rnams ched du len par mi byed do/_/gnyis pa mnyam rjes dbyer med du sgrub pa ni/_ya nga med cing tshad bzung med/_/rig pa dar dang bcas pa yis/_/mi phod rdzi zhing zhen pa ldog_/'khri ba rtsan thabs dag tu bcad/_/rang byung ye shes yi ge bzhi/_/dbyings su shar nas dbyings su rol/_/gzung ba'i yul dang 'dzin pa'i sems/_/yang dag don la grub pa med/_/ces gsungs cing*/_de'i don zhal gdams dang por/_de lta bu'i rnal 'byor pas lus ngag yid gsum skad cig kyang tha mal du mi sdod par gnad gsum gyis bskul/_dbang po sgo lnga yin par mi gtong bar mi rtog pa'i ngang du gnas par bya'o/_/ya nga dang tshad bzung med par dar can gyi rig pa la dbang bskur/_gnas dang grogs dang zas dang gos nor la sogs pa 'jig rten chos brgyad kyi zhen pa spong*/_mi phod pa'i rtog pa gang byung ba de la thog brdzis bya/

'khri ba rtsan thabs su bcad/_rang gi sems nyid skye ba med pa de rtogs pa'i ngar dang ldan pas mnyam bzhag dang rjes thob med par nyams su blang bar bya'o/_/zhes dang*/_zhal gdams drug par/_tshogs drug gi snang ba thams cad skye med chos kyi skur rtogs pa'i gdeng dang ldan pas dpa' rtsal che ba stag lta bu dang*/_gang la'ang nyam nga dang bag tsha med pa seng ge lta bu dang*/_dmigs pa rno zhing rig pa myur la 'khyug pa glog lta bu dang*/_rig pa ngar dang bcas cing rtsal drag pa thog lta bu dang*/_sngags kyi sgra grag zhing dpa' ba 'brug lta bu dang*/_gang la'ang gza' gtad med par grol ba smyon pa lta bu dang*/_chags zhen dang gzung 'dzin gyi mdud pa grol ba nam mkha' lta bu'i rtogs pa dang ldan pas shes pa kag langs su hur bslang la brtul zhugs thug phrad du brdeg nad la gzir gdon la gzir nyon mongs pa la gzir bar bya'o/_/zhes gsungs pa nyid de skyed rdzogs dbyer med du bsres te mnyam bzhag dang rjes thob med par chu bo rgyun gyi rnal 'byor gyis skyang bar bya'o/_/des na mar mi'i sgrub rgyud 'di'i tshad ldan rnams kyi rnal 'byor ni 'di lta bu ste/_mnyam rjes dang skyed rdzogs sogs res 'jog tu brje ba'i 'phrang las grol ba yin no/_/spyir dus kyi 'khor lo las skyed rim 'jig rten pa'i dngos grub kho na'i rgyur bshad pa dang*/_rgyud du mar skyed rim bcos ma'i sgom par bshad pa sogs ni dbyibs dang kha dog tsam la lhar zhen pa kun btags rtog pa'i sgom pa dang*/_des 'du byas pa'i rdul mtshon gyi las dang sbyin sreg gi mchod pa sogs spros pa'i bya ba rnams la rab tu chags nas de dag kho na thar pa'i rgyur zhen pa rnams la dgongs pa ste de dag gi skyed pa'i sgom pa des ni bsod nams kyi tshogs cung zad dang 'jig rten pa'i dngos grub tsam las gzhan cir yang mi 'gyur ba'i phyir ro/_/skyed rdzogs zung 'jug lam gyi snying por gsungs pa'i skyed rim ni de lta bu ma yin te rnam pa tha mal du lta ba dang bral bas lha sngags bde ba'i ngo bor 'char ba de'i tshe yang sa bon dang gong bu dang zhal gcig phyag gnyis pa nas zhal phyag rab 'byam gyi bar du snang ba la dbyibs kyi zhen pa dang bral/

kha dog gcig nas rab 'byam gyi bar du 'char ba la kha dog gi zhen pa dang bral/_'jig rten na srid par grags pa dang mi srid par grags pa dang rgyud man ngag las bshad pa dang ma bshad pa'i sku gsung thugs kyi snang brnyan rab 'byam du 'char yang de thams cad la 'dzin zhen khong nas grol te rdo rje'i sku gsung thugs lhun gyis grub pa 'gyur ba med cing gang du yang 'char mi srid la/_gang du yang mi 'char mi srid pa'i gnad kyi rtsa ba shes pas snang grag rtog gsum gyi rnam pa skyed rim gzugs kyi sku dang ngo bo rdzogs rim chos kyi sku ste me dang tsha ba ltar gzod ma nas dbyer med du shes pas mnyam par bzhag pa dang ma bzhag pa'i skabs kyang ma dmigs pa ni skyed rdzogs dbyer med dam zung 'jug gi sgom pa ste/_rim lnga las/_mnyam par bzhag dang ma bzhag pa/_/gang la 'di dag thams cad med/_/dngos dang dngos med rnam spangs pa/_/rnal 'byor pa ni zung 'jug gnas/_/ces sogs dang*/_skyed pa'i rim pa 'di gcig yin/_/gzhan yang rdzogs pa'i rim pa dag_/gnyis po gang du gcig gyur pa/_/de ni zung du 'jug par bshad/_/yongs su dag pa'i lha dang ni/_/'dir ni ma dag par gyur zhes/_/gang gis mi phyed par rtogs pa/_/gang yin de ni zung 'jug pa'o/_/zhes bshad do/_/kha cig skyed rdzogs dang bden gnyis sogs res 'jog tu sgom pa la zung 'jug tu smras nas de dag dbyer med mi srid do ces smra ba'ang lung 'dis phyir bsal ba yin no/_/mdor na las dang po pa'am dbang brtul ni sngon du skyed rim gyi sgom pas rgyud sbyangs nas de nas rdzogs rim sgom pa yin la/_'bring gis ni rdzogs rim gtso bor byas te skyed rim rten nam zhar byung tsam du bsgoms pas gnyi ga'i don 'grub la/_rab kyis ni skyed rdzogs dbyer med phyag rgya chen po'i tshul kho na la slob pa yin no/_/'bras bu ni phyis 'chad par 'gyur la/

de las gzhan zhal gdams dang po gsang ba'i sgrub thabs legs par bshad zin to/_/gsum pa yan lag gi don ni/_nad la sman dang 'dra par spyad/_/ltogs na zas dang 'dra bar spyad/_/'khyags na gos dang 'dra bar spyad/_/'jigs na skyabs dang 'dra bar spyad/_/gnod sbyin pho mo'i gnod pa la/_/brtul zhugs thug phrad lam du 'khyer/_/hU~M gis mkha' 'gro gnad nas bskul/_/lam du rten 'brel gang phrad bsgrig_/zhes don tshan bdun gsungs te/_zhal gdams gnyis pa nad la sman ltar spyad pa nas brgyad pa lam gyi rten 'brel brtag pa'i bar so so sgra ji bzhin pa nyid yin la/_hU~M gis mkha' 'gro gnad nas bskul ba ni ma grub na spogs pa'i cho ga yang yin no/_/gzhan yang rdo rje mkha' 'gro'i ting nge 'dzin gyis zhi bar byed pa dang*/_rin chen mkha' 'gros rgyas pa dang*/_pad+ma mkha' 'gros dbang dgug_las kyis mkha' 'gros bsad bskrad dbye ba/_sangs rgyas mkha' 'gros rings rmongs dang dug gzhil ba dang mi snang ba dang gso ba ste las chen bcu gnyis su'ang 'gyur te 'dir mi spro'o/_/da ni skyed rdzogs su sgrub tshul de thams cad kyi yang don bsdu bar bya ste/_de yang tshogs lam chung ngur dran pa nyer bzhag bzhi/_'bring du yang dag spong ba bzhi/_chen por rdzu 'phrul gyi rkang pa bzhi/_sbyor ba'i lam drod rtser dbang po lnga/_bzod mchog tu stobs lnga/_mthong lam du byang chub yan lag bdun/_sgom lam du 'phags lam yan lag brgyad de/_byang chub kyi phyogs kyi chos sum cu rtsa bdun gyis lam yongs su rdzogs pa dang*/_bsam gtan bzhis sgom pa brtan par byed pa dang*/_sems gnas pa'i thabs dgu dang nyer bsdogs yid byed bdun gyis dang por ting nge 'dzin tshol ba rnams ni theg pa che chung dang mdo sngags kyi lam thams cad thun mong ba yin la/_'on kyang rang don du zhi ba 'dod pa'i yid byed kyi mi rtag pa dang sdug bsngal ba dang nyi tshe ba'i bdag med pa tsam la dmigs nas thabs shes nyi tshe ba tsam gyis bsgrubs pa'i theg dman gyi lam ste zhi ba nyan rang gi rnam par grol ba thob pa'o/_/sems can thams cad skyab pa'i slad du sangs rgyas kyi go 'phang 'dod pas sgro skur gyi mtha' bsal ba'i stong pa nyid spros pa nye bar zhi ba la dmigs pa'i thabs shes yang dag pas bsgrubs pas theg chen mtshan nyid kyi lam ste grangs med pa du ma'i bskal pas sangs rgyas thob pa'o/_/sems can thams cad bde blag tu skyab pa'i slad du tshe 'dir rdo rje 'chang chen po'i go 'phang 'dod pas phung po lnga rigs lnga dang*/

'byung ba lnga yum lnga dang*/_sgo gsum rdo rje gsum gyi ngo bor gzod nas dag pa la dmigs te thabs mkhas pa'i khyad par mtha' yas pa dang shes rab zab pa'i tshul dpag tu med pas bsgrubs pa gsang sngags bla med kyi lam ste/_rgyud pa 'dis brtson 'grus can tshe 'dir 'tshang rgya ba dang*/_le lo can 'chi kar 'tshang rgya ba/_shin tu le lo can skye ba brgyud nas 'tshang rgya ba zhes gsum du bzhed do/_/spyir spong ba lam byed/_bsgyur ba lam byed/_rang bzhin shes pa lam byed de gsum las/_mtshan nyid theg par ni gtso bor spong ba lam byed shas che la/_sngags su ni dang por sgyur ba lam du byed de byang phyogs so bdun yang phyi dkyil 'khor nang lha rtsa rlung thig le rgyan cha lugs sogs mtha' yas par bsgyur nas sgom zhing*/_mthar ni rang bzhin shes pa'i lam kho na gtso bor byed de/_rtsa dang khams so bdun sogs gzod nas lha dang byang phyogs kyi ngo bor shes pas 'jug pa'i phyir ro/_/las dang po pa la spong bsgyur rang bzhin gyi lam gsum ma phye bar sbyar na/_de yang skyed rdzogs gnyi ga'i gnas skabs su lha sku dang rtsa rlung thig le sogs lus la dmigs pa'i cha thams cad ni rang skabs kyi lus dran pa nye bar bzhag pa yin la/_de bzhin du bde sdug btang snyoms kyi tshor ba thams cad bde bar bsgyur ba ni tshor ba'i dran nye/_sems kyi sgro 'dogs gcod pa dang sems nyid sa bon dang thig ler bsgyur ba sogs ni sems dran nye/_swa b+hA wa'i sngags la sogs pas stong pa nyid don dam pa'i bden pa dang 'od spro bsdus snod bcud sbyang ba dang rjes thob tu snang grag lha sngags su rgyas 'debs sogs kun rdzob pa'i bden pa rang bzhin gcig par lta ba ni chos kyi dran nye ste dran pa nye bar bzhag pa bzhir gnas so/_/kun rdzob kyi srung ba'i 'khor los lha'i bdud dang*/_nyon mongs pa'i rang bzhin ye shes su shes pas nyon mongs kyi bdud dang*/

phung po'i rang bzhin rigs lngar shes pas phung po'i bdud dang*/_skye ba skyed rim gzugs skur ldang ba dang 'chi ba rdzogs rim chos sku 'od gsal du 'jug par shes te de'i lam goms pas 'chi bdag gi bdud de/_bdud bzhi 'jug tu mi ster zhing zhugs pa tshar gcod pa ni mi dge ba ma skyes pa mi bskyed cing skyes pa srung ba'i yang dag spong ba yin la/_skyed rdzogs so so la dmigs pa'i dran pa dang shes bzhin rgyun mi 'chad par gong du spel zhing rjes thob mnyam bzhag dang 'dra bar byin gyis rlob pa ni dge ba ma skyes pa skyed pa dang skyes pa srung ba'i yang dag spong ba'i ngo bor gnas so/_/de bzhin du skyed rim du sngags kyi mthu dang rdzogs rim gyi sor sdud grub pa nas brtsams te/_'dun pa dang*/_dpyod pa dang*/_sem pa dang*/_ting nge 'dzin gyis rgyud sde las bshad pa'i las rab 'byam rnams tshegs med du grub ste rang gzhan gyi dgos pa byed pa ni rdzu 'phrul gyi rkang pa bzhir gnas so/_/'on kyang phyag rgya chen po dang ma 'brel na mtshan nyid theg pa'i tshogs lam chen po las dman te/_dpal rang byung zhabs kyis/_gsang sngags pa ni skyed pa'i rim pa la brtan pa thob/_rdzogs pa'i rim pa rtsa rlung byang chub kyi sems la drod kyi rtags byung bas las bzhi dang grub chen brgyad la sogs pa sgrub par rtsom pa yin te/_de rnams thob kyang zhen med kyi lam phyag rgya chen po dang ma bsres na mdo las gsungs pa'i rdzu 'phrul gyi rkang pa bas cung dman no/_/zhes bshad do/_/skyed rdzogs kyi rnam pa re re yang thun mong ma yin pa'i dad pa dang*/_brtson 'grus dang*/_dran pa dang*/_ting nge 'dzin dang*/_shes rab rnams dbang po ltar gsal zhing rno bas zin pas bde blag tu sgrub pas dbang po lnga dang*/_de dag mi 'phrogs pa'i stobs dang ldan par gyur pas stobs lnga'o/_/de nas skyed rdzogs ro gcig pa phyag rgya chen po mchog gi dngos grub dang po rab tu dga' ba'i sa thob pa ni dge ba'i chos phul du byung ba de thams cad nam yang mi brjed pa'i dran pa rtsol med du lhun gyis grub pas dran pa yang dag byang chub kyi yan lag dang*/

de bzhin du chos dbyings dang mi 'gal bar rnam par 'byed pas shes rab dang*/_byang chub che las mi ldog pas brtson 'grus dang*/_de kho na nyid yang dag par rtogs pa'i dga' ba dang*/_sgo gsum rnyog pa dang bral bas shin sbyangs dang*/_rnam par thar pa'i sgo gsum lhun gyis grub pa'i ting nge 'dzin dang*/_chos thams cad mnyam nyid du mthong ba'i btang snyoms te byang chub kyi lam yan lag bdun no/_/de nas lo thog bzang po yongs su smin du nye ba na 'bru'i snye ma kho na rgyas par 'gyur ba bzhin du phyag rgya chen po mchog tu mi 'gyur ba'i ye shes kho nar chos thams cad ro gcig par mthong ba yang dag pa'i lta ba dang*/_de bzhin du chos nyid de dang mi 'gal bar rtog pa dang*/_de bzhin du smra ba'i ngag dang*/_mnyam rjes gcig pa'i phyir ci byed de las mi g.yo bas las kyi mtha' dang*/_log pa'i 'tsho ba rgyun chad cing de nyid kyis 'tsho ba'i phyir 'tsho ba dang*/_'bad rtsol med pa'i brtson 'grus phul byung du 'phel ba'i phyir rtsol ba dang*/_'khor gsum du rlom pa zad pa'i dran pa nam yang mi mnyam pa'i phyir dran pa dang*/_'jug ldang dang bral ba'i ting nge 'dzin rtag tu lhun gyis grub pas yang dag pa'i ting nge 'dzin te/_mdor na/_lta ba dang*/_rtog pa dang*/_ngag dang*/_bya ba dang*/_'tsho ba dang*/_rtsol ba dang*/_dran pa dang*/_ting nge 'dzin thams cad chos nyid de kho na nyid las mi g.yo bar spyod pa'i phyir 'phags pa'i lam yan lag brgyad do/_/de bzhin du bsam gtan bzhi yang thun mong ba yin te/_mtshan bcas kyi skyed rdzogs la dmigs pa'i rigs pa'i cha rnams rtog pa dang*/_phra ba rnams dpyod pa ste gnyen po'i yan lag gnyis so/_/de nyid la rtse gcig tu 'jog pa ni bsam gtan gyi ngo bo yin la/_phan yon gyi yan lag dga' bde gnyis ni bde gsal mi rtog pa gsum la bde ba'i sgrar gcig tu bsdus nas gsungs te dam tshig gi phyag rgya 'bar zhu la brten nas bde ba sgom pa dang*/

las kyi phyag rgya dngos rig la brten nas bde ba sgom par gsungs pa rnams ni bsam gtan dang po yan lag lnga dang ldan pa'o/_/sems rab tu brtan zhing ting nge 'dzin las su rung bas rtags bcu la sogs pa nges pa dang ma nges pa'i rtags snang gzugs brnyan nas chos brnyan gyi bar gyi rnam pa gsal ba'i cha ni nang rab tu dang ba ste gnyen po'i yan lag go/_/de las lus sems la bde dga' skye ba ni phan yon gyi yan lag gnyis so/_/rtse gcig pa bsam gtan gyi ngo bo ste/_mdor na sgyu ma lta bu gsal ba'i ting nge 'dzin ni bsam gtan gnyis pa yan lag bzhi ldan no/_/'od gsal rnam par mi rtog pa'i lam ni sngags kyi bsam gtan gsum pa ste/_chos thams cad mnyam pa nyid du shes pa ni btang snyoms dang*/_de kho na nyid yang dag par shes pa ni dran pa/_de'i rgyun yid byed la ma ltos par nyams pa med pa ni shes bzhin te gsum ni gnyen po'i yan lag_de las byung ba zag pa med pa'i bde ba ni phan yon/_rtse gcig pa ting nge 'dzin gyi ngo bo ste mi rtog pa ni bsam gtan gsum pa yan lag lnga ldan gyi ting nge 'dzin no/_/bde gsal mi rtog pa gsum dbyer med du 'dres pa ni bsam gtan bzhi pa ste/_dran pa dang btang snyoms kyi mtshan ma'i dmigs pa dang bral ba ni yongs su dag pa gnyen po'i yan lag gnyis so/_/spros pa nye bar zhi ba ni btang snyoms pa ste phan yon gyi yan lag go/_/rtse gcig pa ting nge 'dzin gyi ngo bo ste/_bsam gtan bzhi pa yan lag bzhi dang ldan pa'o/_/theg chen gyi gzhung du mar rtog dpyod me lta bu dang*/_dga' bde chu lta bu dang*/_'du byed g.yo ba rlung lta bur bshad nas bsam gtan gsum pa na 'du byed g.yo ba rlung lta bu ma gtogs gzhan gnyis med par bshad pa ni bsam gtan gyi skyon du gyur pa'i dga' bde rags pa med pa la dgongs la/_'dir gsum pa yan lag lnga ldan du byas pa ni/

mdzod las/_gsum pa la lnga btang snyoms dang*/_/dran dang shes bzhin bde dang gnas/_/ces pa ltar bshad pa ste phan yon du gyur pa'i bde ba phra mo la dgongs pa'i phyir 'gal ba med do/_/mdor na brtag gnyis las/_dug gi de nyid shes pa des/_/dug gis dug ni 'jigs par byed/_/ji ltar rlung gis zin pa la/_/mon sran dre'u'i bza' ba sbyin/_/zhes sogs dang*/_ji ltar 'tshed pas tshig pa la/_/me nyid kyis ni gdung bar bya/_/de bzhin 'dod chags mes tshig pa/_/'dod chags me yis gdung bar bya/_/zhes gsungs pa ltar/_'dod chags lam du byed pa bde ba'i rnal 'byor/_zhe sdang lam du byed pa gsal ba'i rnal 'byor/_gti mug lam du byed pa mi rtog pa'i rnal 'byor/_dbyer med pa phyag rgya chen po'i rnal 'byor te rnam pa bzhi ni bsam gtan gyi ting nge 'dzin thams cad kyi rab dang phul dang rtse mor gnas pa yin la/_'di mngon du byed tshul gyi man ngag sbas don ni rdo rje'i theg par bstan la/_spyi don gyi tshul gyis ni mdo sngags gnyis kar khyad med du gsungs te/_bud med 'gyur ba'i mdo las bde ba'i rnal 'byor dang*/_lang+kar gshegs par gsal ba'i rnal 'byor dang*/_ting nge 'dzin gyi rgyal por mi rtog pa lam byed gsungs cing*/_mdo gzhan las kyang du ma bshad pa'i phyir ro/_/mdor na ti pu pas/_'dod pa'i bde ba 'khor ba'i rgyu/_bsam gtan gyi bde ba bde ba dngos/_gnyi ga dang mtshungs la gnyis ka ma yin pa'i rgyu mthun lam gyi bde ba ni rnal 'byor pa'i sgom rgyu/_thob bya 'bras bu zag med kyi bde ba srid zhi las 'das pa'o/_/zhes gsungs pa ltar gsal ba dang mi rtog pa la yang shes par bya ste/_mdor na bsam gtan bzhi zhes bya ba gzugs khams kyi lha rnams kyi ting nge 'dzin rang ga ba zhig kho nar mi lta ste chos kyi tshul re re yang sgo mtha' yas pas 'chad pa ni sangs rgyas kyi rnam par 'phrul pa rmad du byung ba yin no/_/de bzhin du sems gnas pa'i thabs dgu dang nyer bsdogs yid byed bdun yang mdo sngags thun mong ba yin te/

de yang mdo sde rgyan las/_dmigs pa la ni sems gtad nas/_/de rgyun rnam par g.yeng mi byarnam g.yeng myur du rtogs byas nas/_/de la slar yang bslan par bya/_/blo ldan gong nas gong du yang*/_/sems ni nang du bsdu bar bya/_/de nas yon tan mthong ba'i phyir/_/ting nge 'dzin la sems bsdu'o/_/rnam g.yeng nyes pa mthong ba'i phyir/_/de la mi dga' zhi bar bya/_/brnab sems yid mi bde la sogs/_/langs pa de bzhin zhi bar bya/_/de nas sdom brtson can gyis ni/_/sems la mngon par 'du byed bcas/_/rang gi ngang gis 'byung ba 'thob/_/de goms pa las 'du mi byed/_/ces pas sems nang du 'jog pa/_yang dag par 'jog pa/_bsdus te 'jog pa/_nye bar 'jog pa/_dul bar byed pa/_zhi bar byed pa/_nye bar zhi bar byed pa/_rgyud gcig tu byed pa/_ting nge 'dzin du byed pa ste dgu gsungs la/_de yang 'dir skyed rdzogs gang gi skabs su'ang sngon du 'gro ba rnams kyis rgyud sbyangs nas rang skabs kyi dmigs pa la sems gtod pa ni nang du 'jog pa'o/_/'dir nang zhes pa lus kyi nang lta bu'i don ma yin te/_lha sku sgom pa'i tshe spyi bo'i rgyan dang spyan dbus ma lta bu la 'jog pa'ang 'di nyid yin pa'i phyir/_des na dmigs byed kyi shes pa ni nang yin la/_dmigs bya'i yul der dmigs byed kyi shes pa gtod pa la nang du 'jog pa ces bya ba yin no/_/der ma gnas pa na de bas kyang phra zhing dang bar gcig tu dril te 'jog pa ni gnyis pa yang dag par 'jog pa'o/_/phyi rol gyi yul sogs rnam pa gzhan la 'phror mi ster ba ni gsum pa bsdus te 'jog pa/_de las kyang phra bar gcig tu sdud pa ni bzhi pa nyer bar 'jog pa'o/_/gal te 'phro na 'phro ba de skyon du ngos bzung nas slar yang sdud pa ni lnga pa dul bar byed pa'o/_/gal te nyon mongs dang nye nyon sogs ldang na de'i nyes dmigs dran pas de las ldog ste sdud pa ni drug pa zhi bar byed pa'o/_/brjed ngas dang le lo dang yid mi bde ba sogs kyi nye nyon phra mo byung ba'ang ngos bzung ste nyes dmigs dran pas bzlog nas dmigs pa la sdud pa ni bdun pa nye bar zhi bar byed pa'o/_/rnam rtog gzhan gyis bar ma chod par rtse gcig tu 'jog pa ni brgyad pa rgyud gcig tu byed pa'o/_/de rnams la 'bad pas ci zhig na 'du byed mi dgos par ngang gis rtse gcig tu gnas par 'gyur ba ni dgu pa ting nge 'dzin du byed pa'o/_/de ltar sems gnas pa'i thabs dgus dmigs pa la sems rtse gcig pa thob nas de gong du spel ba'i phyir bsam gtan gyi nye bsdogs sgom ste/

mdo rgyan las/_de nas dang por sdom brtson de/_/mdo yi sde la sogs pa'i chos/_/mi gnyis don ni dga' byed ma'i/_/bde sogs ming la sems 'jog go/_/de nas de ni rim bzhin du/_/tshig rab 'byed pas dpyod byed cing*/_/so so'i nang las tshul bzhin du/_/de yi don yang rnam par dpyod/_/don de dag la nges bzung nas/_/chos la kun nas sdom par byed/_/de yi don ni thob bya'i phyir/_/de nas sems ni smon gang byed/_/yid kyi byed pas rgyun chags su/_/btsal bya so sor brtag par bya/_/yid la byed pa brjod med pa/_/ro gcig pas kyang sbyang bar bya/_/chos kyi ming ni sdom pa'ang 'di'i/_/zhi gnas lam du shes par bya/_/zhes sogs kyis yid byed bdun nam bcu gcig gsungs te/_mtshan nyid so sor rag pa yid la byed pa/_mos pa/_rab tu dben pa/_dga' ba sdud pa/_dpyod pa/_sbyor ba mthar thug_de'i 'bras bu yid byed de bdun dang*/_rjes mthun/_gnyen po/_dang bar gyur pa/_so sor rtog pa yid byed de bzhi bsnan pas bcu gcig tu 'gyur la/_'on kyang rjes su mthun pa ni dang po gnyis su 'dus cing*/_gnyen po yid byed ni gsum pa dang drug par 'dus la/_gzhan gnyis ni bzhi par 'du bas yid byed bdun no/_/de dag kyang 'dir ni skyed rdzogs so so'i sbyang gzhi/_sbyong byed/_sbyang bya/_sbyangs 'bras/_ma sbyangs pa'i nyes dmigs/_sbyangs pa'i phan yon rnams legs par shes cing rgyud la 'dris pa ni dang por mtshan nyid so sor rig pa yid byed do/_/de'i phyir rang skabs kyi dmigs pa la rtse gcig tu mos pas 'jug pa ni gnyis pa mos pa yid byed do/_/des dmigs pa'i sgom pa brtan te tha mal gyi snang ba las log pa ni gsum pa rab tu dben pa'i yid byed do/_/de nas tha mal gyi 'dzin rtog cung zad zhi ste ting nge 'dzin la gsal snang thebs pas sems la bde ba skye zhing brtson pa brtan par gyur te gnyid rmugs sogs bsam gtan gyi sgrib pa la gnyen po ngang gis 'byung ba ni bzhi pa dga' sdud yid byed do/_/de'i tshe tha mal gyi rtog pa'am nyon mongs pa zhi ba snyam byed pa na nyams sad pa'i phyir ched du de'i yul dang du blangs pa ni rtog pa de skye bar mthong nas slar yang ting nge 'dzin la phra bar rtse gcig tu byed pa ni lnga pa dpyod pa yid byed do/_/de ltar 'bad pas dmigs pa'i mi mthun pa'i phyogs re zhig zhi zhing nyon mongs pa'i gnyen po shin tu brtan par skyes pa ni drug pa sbyor ba'i mthar thug yid byed do/_/de nas ting nge 'dzin de nyid shin tu brtan pa rtse gcig par skyes pa ni bdun pa sbyor mtha'i 'bras bu yid la byed pa yin no/_/des na sems gnas pa'i thabs dgu dang bsam gtan nyer bsdogs dang bcas pa 'di rnams ni 'jig rten pa'i lam dang*/

nyan rang dang*/_rgyu'i theg pa dang*/_sngags kyi skyed rim dang*/_rdzogs rim mtshan bcas rnams dang*/_mtshan med phyag rgya chen po'i yang dbang brtul rim gyis pa'i sgom pa thams cad la ngo bo khyad med du yod kyang tha snyad so so'i byas ma byas dang*/_kha gcig tu don tshan re re dang gnyis gsum sogs su bsdus pa dang*/_kha gcig tu mang por phye ba dang*/_kha gcig tu rnam grangs bzhan du bsgyur nas bstan pa'i khyad par las mkhas rlom mang pos ngo ma shes par zad do/_/des na 'di dag gi gzhung tshig 'bru tsam yid la bzung nas sgrub brgyud 'di'i te lo'i bzhag thabs drug dang*/_dus gsum gyi spros pa gcod pa rnam thar sgo gsum gyi ting nge 'dzin dang*/_lhan cig skyes sbyor ba'i rim gyis pa'i zhi gnas rten can rten med dang*/_sgrim glod sogs dang*/_a ma Na si ba'i yid la mi byed pa dang*/_zhi byed pa'i rig pa dri med du 'jog pa sogs 'di dang ma mthun no snyam nas 'gog pa'i bya bas sha thang du ngal ba du ma mthong mod kyang*/_de dag gis ni bcom ldan 'das byams pa'i gzhung 'dis ni phyi rol pa dang thun mong gi bsam gtan sgom tshul 'di kho na las gzhan ci yang ma bstan to ces skur pa 'debs par zad do/_/des na sangs rgyas kyi chos ni bsam gyis mi khyab bo ces pa 'di tsam zhig thog mar thugs la 'bab par mdzod cig_des na dpal rang byung gis/_sems gnas pa'i thabs dgu'i mjug tu de ltar bstan pa 'di yang skyed rim mam mi sdug pa sgom pa la sogs pa'am bsam gtan bzhi dang gzugs med bzhi la sogs pa'i zhi bar gnas pa chen po'i bar thob par byed pa la zhib tu go zhing 'dris par sgom par bya'o zhes dang*/_bsam gtan gyi man ngag byang chub kyi phyogs chos las/_kye ma bde gsal mi rtog thabs kyi tshogs/_/bsam gtan ting nge 'dzin dang khyad par med/_/'on kyang thabs kyi yan lag myur ba'i phyir/_/gsang sngags mchog tu gyur zhes bshad pa snyam/_/zhes so/_/de lta mod kyi mtshan med phyag rgya chen po'i lta sgom dngos kyi tshe ni dang po'i sgom pa 'di dag gis nyams su len pa yang min te/

bris klog gi rig byed la 'jug pa na dang por dbyangs gsal gyi yig 'bru re re nas brjed kyis dogs pas 'jug dgos kyang byang ba ni de lta min pa bzhin no/_/de bzhin du skye med rlung sems gnyis med phyag rgya chen po sgom pa ni sems kyi de kho na nyid ji ltar bla ma'i yan lag gis khong du chud pa de nyid kyi gnas pa yin gyi/_sems yid rnam shes gsum ngo bo gcig par bshad pa'i sems dang*/_sems de'i 'khor du 'byung ba'i sems byung lnga bcu rtsa gcig po gang rung gis gnas pa ni ma yin te/_phyag rgya chen po'i rang bzhin bcom ldan 'das mas sems byung lnga bcu rtsa gcig gi srog bcad pa'i thod rlon gyi phreng ba 'dzin pa'i phyir ro/_/'o na dran pa dang ting nge 'dzin sogs dge ba'i sems byung rnams kyang mi dgos sam zhe na/_sems byung 'di thams cad ni gtso bo sems kyi 'khor du skyes pa yin la/_gtso bo sems de ni sems yid rnam shes gsum don gcig par bshad pa kun gzhi la dmigs nas ngar lta ba dang ma bral ba reg pa dang yid byed tshor 'du can mdor na yid la byed po'i cha de la bshad pa yin zhing*/_'di ni theg chen du rnam shes dang ye shes su phye ba'i rnam shes/_chos can dang chos nyid du phye ba'i chos can/_bden gnyis su phye ba'i kun rdzob/_mtha' dbus su phye bas mtha' yin la/_dpal rang byung zhabs kyis/_dag pa dang ma dag pa'i sems gnyis su phye ba'i ma dag pa'i sems yin pa'i phyir na 'di dang mtshungs par ldan pa'i dran pa dang ting nge 'dzin yang blo dang yid byed las ma 'das te/_dag pa'i sems de kho na nyid mthong ba la gegs byed pa ni sems dang sems byung gi rgyu ba 'di kho nar zad do/_/de'i phyir zla ba'i zhabs kyis/_sems 'gags pa ni sku yis mngon sum mdzad/_/ces dang*/_yang dag par rdzogs pa'i sangs rgyas la ni sems dang sems las byung ba'i rgyu ba gtan log pa yin no zhes bshad cing*/

gang+gamar/_blo yi chos kyis blo 'das don mi rtogs/_/ces dang*/_rgyud rnams las/_gang la thog ma dbus mtha' med/_/bdag med gzhan yang med pa ste/_/srid med mya ngan 'das pa med/_/'di ni mchog tu bde chen nyid/_/ces rgya cher gsungs so/_/'on kyang 'di nyid las gzhan du dag pa'i sems btsal bar yang mi nus te/_ji ltar 'o ma la mar dang*/_dngul rdo la dngul dang*/_til la til mar bzhin/_'di nyid bla ma dam pas slob mas rgyud tshod dang gnas skabs shes pas thabs mkhas pa'i gdams ngag gi gnad so sos kha bsgyur ba na 'o ma las mar ltar 'di nyid kyi ngang las sems dang sems byung sbun pa ltar bsal ba'i snying po dag pa'i sems rtogs par 'gyur la/_'di la ni sems dang sems nyid du phye ba'i sems nyid dang*/_de bzhin du ye shes dang*/_chos nyid dang*/_don dam dang*/_dbus su gsungs cing*/_sgrub rgyud 'dis/_sems kyi ngo bo dang*/_gnyug ma dang*/_lam phyag rgya chen po dang*/_dbang bzhi pa'i ye shes su bzhed cing*/_rje rang byung zhabs kyis/_gnyug ma'i ng+hU ti dang*/_ye shes kyi rlung dang*/_rtsa ba spros bral gyi thig le dang*/_dag pa'i sems su gsungs so/_/des na 'di gnyis ma phye ba'i spyi tsam gyi dbang du byas nas 'khor 'das gnyis ka'i gzhir gsungs zhing*/_phye ba'i dbang du byas nas ma dag pas myang 'das mi brten pa dang dag pas 'khor ba mi brten par gsungs pa ste/_mdor na sems kyi sgra tsam ni ma dag pa'i sems dang dag pa'i sems dang de gnyis ma phye ba la sogs gnas skabs du mar gsungs pas thos pa'i mig dang rnam dpyod kyi snang rung gi yul dang mngon par rtogs pa nyams su myong ba'i snang ba dang ldan pas legs par shes dgos kyi/_kha cig sems ces pa'i sgra tsam gyis sdang zhing khro ba dang*/_kha cig sems ces pa'i sgra tsam gyis mthar thug gi don dam du 'dzin pa sogs ni phyogs re'i mthar zad do/_/de bas na zung 'jug rab tu mi gnas pa'i tshul shes pas theg pa thams cad la mnyam nyid du 'jug par bya'o/_/ji ltar sgrub pa'i thabs legs par bshad zin to//

//_

@#/_/spyod pa'i rnam bshad bzhugs so/_/_rdo rje 'chang dbang bla ma la/_/rab tu gus pas btud byas pas/_/bla med rdo rje'i theg pa yi/_/spyod pa'i de nyid bshad par bya/_/gnyis pa grub nas spyod pa bya tshul ni/_nang gi gdeng dang ldan nas ni/_/rig pa brtul zhugs spyod pa bya/_/zhes spyir bstan nas/_gcer bu stag gi sham thabs bya/_/phyag rgya lngas brgyan cang te 'u/_/dril bu sil sil tshangs skud dang*/_/thod pa dang ni kha TAM thogs/_/ces cha byad dang*/_dur khrod kun tu rgyu bar bya/_/zhes gnas dang*/_rigs lnga'i mkha' 'gro ma dag yang/_/rnal 'byor dbang du bsdus la spyad/_/ces grogs dang*/_rlung dang me dang bde ba'i khams/_/bcu drug phyed phyed thig le can/_/bskyil dang zlog dang dgra zhing bstim/_/dga' bzhi'i ye shes rang ngo bzung*/_/zhes de ji ltar nyams su blang tshul dang bcas pa gsungs te/_de yang spyod pa'i ngo bo ni/_thabs dang shes rab khyad par can zung du 'jug pa'i srid zhi'i pha rol tu ches myur bar phyin pa'i dngos grub kyi mchog thob par byed pa'i 'jug pa ste/_brtag gnyis las/_spyod pa pha rol phyin mchog nyid/_/gang gis dngos grub mthar 'gro ba/_/zhes so/_/pha rol phyin mchog zhes pa 'dis srid zhi'i pha rol tu phyin par ji ltar 'grub ce na/_nA ro 'grel chen las/_pha rol phyin pa ces pa ni dpal theg pa chen po la zhon nas 'gro bas srid pa'i rgya mtsho brgal dka' ba las shin tu sgrol bar byed pa'o/_/zhes bshad nas/_skye rga na ba rgya mtsho che'i/_/mi zad rba klong 'khrug pa las/_/sems can rnams ni sgrol ba yi/_/bde bar phyin byed gru lta bu/_/zhes drangs so/_/de'i phyir srid pa'i pha rol zhes grub la/_zhi ba'i pha rol kyang dpal rang byung gis/_spyod pa mthar phyin pa ni nyan rang du 'gro bar yang mi bsam ste/_zhes bshad nas/_bdag gi dal ba mngon du'i phyir/_/gang bshad 'jigs pa'i gzugs can gyi/_/spyod pa longs spyod phyir ma gsungs/_/ces pa 'di drangs pa'i phyir ro/_/nges tshig ni/

ci'i phyir spyod pa ces bya zhe na/_yi ge'i don du gzung 'dzin gyis mi phyed pa rdo rje ltar spyod pa'i phyir dang*/_sbas don du 'pho ba med pa'i bde ba thob pa'i phyir rdo rje'i spyod pa ste/_nA ro 'grel chen las/_spyod pa ces pa ni phyag rgya chen po lhan cig skyes pa'o/_/rdo rje dang pad+ma dag gi mi 'dzag pa'i bde ba thob pa'o/_/zhes bshad nas/_rgyud gzhan du yang*/_rdo rje'i spyod pa rab bshad bya/_/rdo rje'i phung po rnam par sgom/_/rdo rje'i skyil krung dbus gnas la/_/mchog tu mi 'gyur bsgom par bya/_/zhes dus 'khor rtsa rgyud kyi lung drangs pa'i phyir ro/_/dbye na lnga ste/_kun bzang gi spyod pa/_gsang ba'i spyod pa/_rig pa brtul zhugs kyi spyod pa/_phyogs las rnam rgyal gyi spyod pa/_tshogs kyi spyod pa'o/_/de yang dpal rang byung zhabs kyis/_dang por dbang thob skyed rdzogs ni/_/legs shes mos sgrub tshogs lam ste/_/rtsa rlung thig le'i gnad bcings nas/_/kun bzang spyod pa nas drod thob pa'o/_/zhes sogs gsungs pa ltar/_sngags kyi snod ldan lam gyi gzhi dbang bskur gyis rgyud smin pas skyed rdzogs mos pas sgrub pa ni tshogs lam ste/_de la skyed rim gyi rtags ni las bcu gnyis dang dngos grub brgyad la sogs pa grub pa yin la/_rdzogs rim gyi rtags ni bde gsal mi rtog pa gsum dang*/_khyad par gsal ba'i rtags du ba la sogs pa bcu gcig mthong ba'o/_/tshogs lam la gnas pa'i spyod pa ni las dang po pa'i spyod pa ces bya ste/_thabs mtshan ma dang bcas pa bsod nams kyi tshogs kyi bya ba la gtso bor slob pa yin zhing phyi nang thun mong gi yin pas 'dir spyod pa lnga'i khongs su mi bgrang ngo*/_/de nas rtsa rlung thig le'i de kho na nyid shes pas skyed rdzogs zung 'jug tu gnad bcings te mar me'i rtse mo dang chu bo'i rgyun ltar sgom pa ni kun tu bzang po'i spyod pa ces bya ste/

dper na/_gser bzang po ni bsregs pa dang brdar ba sogs kyis rang gi kha dog mi gtong ba bzhin du brtson pa chen pos nyin mtshan kun tu ting nge 'dzin gcig gis 'da' bar 'bad pa'i phyir ro/_/'dir skyed rim gyi rtags ni/_thugs rdo rje 'chang sku mdog sngon po sogs nas kha dog rab 'byam gang du yang gsal ba ni kha dog la brtan pa/_sku che chung gang du yang gsal ba dbyibs la brtan pa/_dpa' bo gcig po nas gtso 'khor mtha' yas pa'i bar gsal ba grangs la brtan pa/_ji tsam 'dod par gnas nus shing mig 'dzums pa tsam la yang dkyil 'khor rdzogs par gsal nus pa dus la brtan pa ste rnam pa bzhi 'byung ba ni skyed rim la brtan pa thob pa yin zhing*/_'di nas rgyud sde nas gsungs pa'i las tshogs kun 'grub la theg pa thun mong gi sbyor lam bzod pa 'bring gi thad so yin par rje mi las gsal ba skor gsum gyi skyed rim du bshad do/_/rdzogs rim gyi rtags ni/_zla ba'i yon tan lnga dang nyi ma'i yon tan gsum dag pas yon tan brgyad thob pa ste bsgoms pa'i shes rab kyis gzugs rtag pa dang skye ba dang bden pa la sogs par sgro 'dogs pa dang*/_mi rtag pa dang 'gag pa dang brdzun pa la sogs par skur pa 'debs pa las grol te gzugs stong nyid du myong bas gzugs dang stong pa nyid tha mi dad pa sgyu ma dang chu zla ltar shes te/_gzugs las kyang stong pa nyid gzhan ma yin no/_/stong pa nyid las kyang gzugs gzhan ma yin no/_/zhes pa'i don la yang dag par bzod pa ni zla ba'i yon tan dang po gzugs dag pa yin la/_de bzhin du/_sgra/_dri/_ro/_reg la yang sbyar ro/_/de bzhin du 'di rnams 'byung ba lngar gnas pa'i phyir sa'i yon tan lus mnga' thang che ba dang*/_chus snum pa dang*/_mes gzi che ba dang*/_rlung gis yang ba dang*/_nam mkhas grib ma med pa 'byung ngo*/_/de bzhin du zhe sdang stong nyid du myong bas zhi ba las sems ldog pa ni rdul dag pa'o/_/'dod chags stong nyid du myong bas khams gsum gyi chags pa ldog pa ni snying stobs dag pa'o/_/gti mug stong nyid du myong bas rten 'brel mtha' yas pa 'char ba ni mun pa dag pa ste nyi ma'i yon tan gsum dag pa'o/_/des lus la yang zla bas mdangs gsal zhing mun pa'i dbus na'ang mar me ltar gnas pa dang*/

nyi ma'i gzi 'od mtshungs pa med pa dang*/_dgra gcan gyis mi snang ba rnams 'grub la/_spyir lus kyi yon tan brgyad po 'di phyi rol pa la yang yod pas lam la skyo ba skyed pa'i phyir cha mthun gyi rtags tsam du gsungs kyi nang gi yon tan brgyad kyi dngos rtags su ma nges so/_/de'i tshe rtsa gsum gyi yar sna nyi zla dgra gcan gyi sgo dang mar sna bshang gci khu ba'i sgo ste drug tu las kyi thig rlung 'gags pas bsam gtan las byung ba zag bcas kyi mngon par shes pa drug 'char ro/_/des na mdo las bsam gtan gyi mthus spyan mngon shes 'grub par gsungs pa dang*/_sngags kyi skabs 'dir bsam gtan de'i rgyu rtsa rlung thig le'i mthus 'grub par gsungs pa gnyis gnad gcig pa ste/_ba las mar 'byung ngo zhes pa dang zho las mar 'byung ngo zhes brjod pa'i khyad par lta bu ste/_mdo sngags gnad gcig pa'i tshul 'di ni bod kyi mkhas rlom mang po'i yid du mi 'bab pa'i phyir/_rang byung zhabs kyis kyang chos drug gi chings kyi 'di skabs su/_'di ltar na mdo dang sngags la khyad ci yod/_ces dang*/_sa rlung gi yon tan zhes bya ba la sogs pa'i ming gis btags pa ni mdo dang 'gal ba ci zhig yod/_da lta log lta can rnams kyis mdo sngags gnyis dgongs pa gcig par bshad pa'i yon tan 'di dag shes par mi 'gyur ro/_/zhes bshad do/_/khyad par du 'pho chen gcig gi las rlung dbu mar 'ching nus cing dung can gyi mar snar kun+da brtan pa dang*/_gnyid dang sad pa tha mi dad par sgyu ma lta bu'i mthong ba khor yug tu gyur pas sgyu ma gsum gcig tu 'dres te grong 'jug gi las grub pa dang*/_nyin mtshan gyi lam gyi 'od gsal rnam pa kun gyi mchog dang ldan pa phyag rgya chen po mi 'gyur ba'i ting nge 'dzin brtan pa rnams ni sbyor ba'i lam gyi mtha' chos kyi mchog gi rtags thun mong ma yin pa'o/_/de ltar sbyor lam gyi rtags de dag yang 'dir drod gsum du sdud de/

brtag gnyis las/_'jigs smyo de bzhin sdug bsngal dang*/_/mya ngan gdung ba'i 'tshe ba dang*/_/'dod chags zhe sdang gti mug ches/_/sgrub pa po nyid nyon mi mongs/_/phan dang gnod pa'i 'bras 'byung ba/_/zhes pas me dang chu dang gcan gzan gtum po sogs 'jig rten na 'jigs pa'i gnas su grags pa rnams kyis gnod mi nus pa'i phyir mi 'jigs pa dang*/_chang dang d+ha du ra la sogs pa smyo ba'i rdzas kyis smyo mi nus pa dang*/_de bzhin du zas gos kyis phongs pa sogs sdug mi bsngal ba dang*/_gnyen 'dun nyams pa sogs mya ngan gyi gdung bas mi gnod pa dang*/_rlung 'khris bad kan la sogs pa'i nad dang lha klu la sogs pa'i gdon gyis 'tshe bar mi nus pa rnams ni drod chung ngu'i rtags so/_/dug gsum gyi rkyen shin tu chen pos kyang rgyud g.yo bar mi nus pa ni drod 'bring gi rtags so/_/sos par gyur cig zhes brjod pa tsam gyis nad las sos pa sogs tshig gi gzungs grub pa dang*/_mnyam par ma rung dpral ba can/_/zhes sogs kyis gsungs pa'i lta stangs grub pa ste/_de la rje mar rngog gi bzhed pas tshar gcod kyi lta stangs bzhi la rnam shes kyi lta stangs dang*/_rjes 'dzin gyi lta stangs bzhi la ye shes kyi lta stangs ces brgyad du bzhed de/_bsad pa/_rengs pa/_bskrad pa/_ltung ba rnams ni rnam shes kyi lta stangs so/_/gso ba/_dgrol ba/_'gug pa/_slar ldog pa ni rjes 'dzin gyi lta stangs so/_/de dag grub pas tshar gcod kyis 'jigs pa ston zhing rjes 'dzin gyis rnal du dbab pa ni lta stangs grub pa'o/_/de ltar gang 'dod pa'i phan pa dang gnod pa yang rung ste de'i 'bras bu mngon sum du 'byin par nus pa ni drod chen po'i rtags so/_/drod 'di rnams kyang drod rtse bzod mchog gi zlas phye ba'i drod la brjod pa ni ma yin te/_sbyor ba'i lam mtha' dag gcig tu bsdus nas de las rig spyod la 'jug pa'i nus pa chung ngu dang 'bring dang chen po la drod chung 'bring che gsum gyi tha snyad mdzad pa yin la/

drod kyi nges tshig ni mtshungs te rnam par mi rtog pa'i ye shes me lta bu skye ba'i snga ltas su gsungs pa'i phyir ro/_/de ltar go sla ba'i phyir sbyor lam spyir brjod nas da ni nang gses kyi spyod pa rnams brjod par bya ste/_de nyid las/_drod chung ngu'i rtags phal cher ma thob kyi bar du rtse gcig par 'bad pa ni kun bzang gi spyod pa ste/_brtag gnyis las/_chu bo'i rgyun ni rab 'bab dang*/_/mar me'i rtse mo rab bcings ltar/_/rtag tu de nyid rnal 'byor gyis/_/nyin dang mtshan du mnyam par bzhag_/zhes so/_/de nas gsang spyod ni/_dur khrod dang shing gcig la sogs pa 'jigs cing dpa' skong bar nus pa'i gnas su sbas pa'i brtul zhugs kyis rgyu zhing 'dod chags bde chen du bsre/_zhe sdang stong nyid du bsre/_gti mug 'od gsal du bsre/_cir snang ye shes su bsres te bsgoms pas drod 'bring dang chen po thob par 'gyur la/_yun ni dbang po rab kyis zla gcig gis 'grub pa ste/_brtag gnyis las/_zla ba gcig gis skal ldan par/_/'gyur ba 'di la the tshom med/_/ces dang*/_zla ba gcig tu gsangs la spyad/_/ji srid phyag rgya ma rnyed par/_/gnang ba rnyed 'gyur sngags pa la/_/rnal 'byor ma yis bstan par bya/_/zhes pas zla gcig gis lung bstan 'thob par 'gyur la/_ma thob na ji srid rnal 'byor mas grogs lung ma bstan gyi bar du spyod pa'o/_/gsum pa rig pa brtul zhugs kyi spyod pa ni/de ltar spyod pa'i mtha' dpyad de/_da ni gzhung zhal gdams las gsungs pa'i spyod pa dngos rig pa brtul zhugs kyi spyod pa bshad par bya ste/_de yang nyung zhing gsal ba'i phyir dgyes rdor gyi brtag gnyis kyi rgyud kyi phur pa phyung ste bshad par bya'o/_/de yang spyod pa nam gyi tshe byed na drod chen po thob pa na ste/_cung zad drod ni thob pa na/_/gal te spyod pa byed 'dod pas/_/gal te 'grub 'gyur 'dod yod na/_/'dis ni spyod pa spyad pa nyid/_/ces so/_/'dir cung zad kyi sgras drod chung ngu'am 'bring pos kyang spyod pa bya bar bstan no snyam na/

de lta ma yin te 'di skabs su/_nA ro 'grel chen las/_ji srid drod ni thob gyur na/_/de nas 'jig rten 'das pa yi/_/spyod pa mthu dang ldan par bya/_/ces sogs dang*/_brtag gnyis nyid kyi/_yid ni brtan nam g.yo 'am ci/_/rang gi sems ni so sor brtag_/zhes pa 'dren par mdzad la/_de'i mthu dang ldan pa ces pas phan gnod kyi 'bras bu 'byin pa drod chen po thob la/_rang sems brtan mi brtan brtags pas kyang nyon mongs kyis mi gnod pa drod 'bring dang*/_gzhan gzung bar nus pa drod chen po thob na rgyud brtan pa nyid du rtogs sla ba'i phyir dang*/_ma rgyud kyi spyod pa'i skabs du mar gzhan zil gyis gnon pa'i nus pa dang mi ldan par spyod pa byas na skye bo'i bzhad gad kyi rgyur gsungs pa'i phyir ro/_/gal te spyod pa byed 'dod pas/_/gal te 'grub 'gyur 'dod yod na/_/zhes 'dem ka'i sgrar gsungs pa ni rig spyod dngos su grags pa'i spros bcas kyi spyod pa la dgongs pa ste/_gal te spros bcas kyi spyod pa byed par 'dod na zhes pa'i don te/_'dir spros bcas dang spros med dang shin tu spros med kyi spyod pa gang rung zhig mi byed pa mi srid pas rig spyod spyi la dgongs pa ni ma yin te/_spyod bsdus las/_yang rtul zhugs kyi spyod pa med par thog ma med pa'i nyon mongs pa'i bag chags zad par bya bar mi nus so zhes lung las bshad pa dang 'jig rten du grags so/_/zhes bshad do/_/spyod pa 'di gsum gyi khyad par la rin chen rgyan 'drar bdag med ma'i dkyil 'khor gyi dag pas grogs bco lngas bskor ba spros bcas dang*/_snying po'i dkyil 'khor gyi dag pas dgu'am brgyad dam lnga'am bzhis bskor ba spros med dang*/_gtso bo'i dag pa'i grogs gcig kho na dang ldan pa shin tu spros med de/_rgyan la sogs pa gzhan ni khyad par med par bshad pa ni spros bcas kyi spyod pa kho na la gsum du phye ba mnyam sbyor sogs las gsungs pa ste/

spyir rig spyod tsam la gsum du phye ba'i spros med dang shin tu spros med la dgongs pa ni ma yin no/_/des na spyod bsdus las/_de la 'dod chags las byung ba'i byang chub sems dpa'i spyod pa ni rnam pa gsum ste/_spros pa dang bcas pa dang*/_spros pa med pa dang*/_shin tu spros pa med pa'o/_/de la spros pa dang bcas pa'i spyod pa gang zhe na/_'di lta ste/_de bzhin gshegs pa'i dbugs dbyung ba dang rdo rje 'chang gi dbugs dbyung ba ji skad du bstan pa'i de bzhin gshegs pa rnams kyi a ra li rgyas pa de ni spros pa dang bcas pa'o/_/spros pa med pa'i spyod pa gang zhe na/_rtag tu khyab pa las dgos pa'i dbang gis 'ga' zhig la rol pa de ni spros pa med pa'o/_/shin tu spros pa med pa gang zhe na/_'du 'dzi thams cad rnam par spangs nas bsam gtan gyi zas dang gnas 'ga' zhig ye shes kyi phyag rgya dang snyoms par 'jug pa la goms pa de ni shin tu spros pa med pa ste/_dper na/_shing tshig par gyur yang thal bar 'gyur ro/_/tA la'i lo ma tshig par gyur yang thal bar 'gyur ro/_/ras bal gyi lo ma tshig par gyur yang thal bar 'gyur ro/_/thams cad kyang thal bar 'gyur ba de bzhin du spyod pa gsum char gyis kyang rdo rje 'dzin pa'i go 'phang mngon par 'dod pa nyid skye bar 'gyur ro/_/zhes bshad do/_/de la dang po spros bcas kyi spyod pa ni/_spyod bsdus su mnyam sbyor gyi lung gis tshogs kyi dkyil 'khor gyi sgo nas nang gi sbyin sreg dang gtso bor reg bya bskul bas phyag rgya chen po sgrub pa ste 'di kho na la'ang 'byor ba'i dbang gis spros pa che chung gsum gsungs la/_spyod pa 'di ni rgyal po in+d+ra b+hU ti che chung gsum gyis mdzad de 'khor tshom bu dang bcas te byang chub par gyur to/_/'di ni dkyil 'khor gyi khang par gnas nas rgyal po ltar spyod pa yin la/

'di la yang 'dus pa'i rgyud phyi mar sngon du seng ge lta bu'i brtul zhugs kyi spyod pas bsnyems thag bcad de/_de nas spros pa gsum gang rung la 'jug par gsungs la/_spyod bsdus su ni spros pa gsum gyi spyod pa kho na gsungs so/_/des na skabs 'dir ni he ru ka'i cha byad kyis 'khyam pa dang 'dug pa sogs ma nges pas ro mnyam zhing spyod pa ste/_de yang cha byad ni/_rna ba dag la rna cha bzang*/_/spyi bor 'khor lo rnam par 'dzin/_/lag pa dag la lag gdub gnyis/_/rked pa la yang ska rags nyid/_/rkang par de bzhin rkang gdub bo/_/lag pa'i rtsa bar dpung rgyan nyid/_/mgrin par rus pa'i phreng ba ste/_/bsgo ba stag gi lpags pa nyid/_/ces dang*/_rkun mo'i skra las cod pan byas/_/de la hU~M byung sbyar bar bya/_/sangs rgyas lnga yi thob pa rnams/_/rnal 'byor spyod pas rnam par 'dzin/_/thod pa sor lnga pa yi tshad/_/byas pas cod pan 'dzin par byed/_/thabs dang shes rab rang bzhin las/_/skra yi ska rags nyis bskor nyid/_/thal ba skra yi mchod phyir thogs/_/rnal 'byor spyod pa ba yis 'dzin/_/zhes dang*/_bla ma slob dpon 'dod lha la/_/phyag 'tshal don du 'khor lo 'dzin/_/bla ma rdo rje slob dpon la/_/smod tshig mi mnyan pa yi phyir/_/rna ba dag la rna cha 'dzin/_/sngags kyi bzlas pa'ang mgul rgyan nyid/_/gdub bu srog chags gsod pa spangs/_/phyag rgya bsten pa ska rags nyid/_/sangs rgyas lnga yi phyag rgyas ni/_/rtag tu lus la phyag rgyas gdab/_/ces gsungs pas/_spyi don du rdo rje'i slob dpon spyi bor bkur ba dang*/_sbas don du byang chub kyi sems 'dzin pa'i phyir bsam gtan gyi rang bzhin mi bskyod pa hU~M las byung ba 'khor lo'i rnam pa spyi bo'am ral pa'i tshogs mar gdags so/_/de bzhin du bla ma smod pa'i tshig mi mnyan pa dang byang sems nyams pa spang ba'i phyir bzod pa dang 'od dpag med rna rgyan no/_/bzlas pa dang mi 'bral ba dang yid skyob pa'i phyir sbyin pa dang rin 'byung mgul rgyan no/_/gsod pa sogs mi dge ba spangs pa dang 'dod pa mi spong ba'i phyir tshul khrims dang rnam snang lag gdub gnyis dpung gdub gnyis rkang gdub gnyis te gdub bu drug go/_/phyag rgya bsten pa'i phyir brtson 'grus dang don grub ska rags kyi rnam pa ste phyag rgya lnga dang*/

bde stong gi sgom pa dang mi 'bral zhing kha sbyor gyi skur bzhed pa'i phyir shes rab dang rdo rje sems dpa'i rang bzhin thal ba'i steng du se ral ka dang mi skra'i tshangs skud ni drug pa ste phar phyin drug dang mi 'bral zhing bdag nyid rigs drug gi rgyal bar shes pa'i phyir lus la gdags so/_/gzhan yang nyon mongs pa'i stag gis 'gro ba za ba de bcom pa'i brdar stag pags kyi smad g.yogs dang*/_mi dge ba ni dge ba'i nor 'phrog pa'i phyir chom rkun yin la/_de bcom pa dang rtsa rnams dag pa'i phyir rkun chen gyi gri skra'i tshogs las ral pa'i cod pan gyi tshul du bya la/_de la 'khor lo sbyar nas dbang rdzogs cing 'byung ba lnga dag pa mtshon byed mi'i thod tshal sor lnga pa la mgo skam gyi rnam pa byas pa dang sbyar nas cod pan du 'dzin no/_/thabs shes sbyor ba'i phyir ro skra'i ska rags nyis bskor yang ska rags kyi steng du bcing ngo*/_/shes rab ma dang mi 'bral ba'i don dang d+hU ti dag pa'i phyir g.yon du kha T+wAM ga dang*/_snying rje chen pos stong pa'i chos sgra sgrog pa'i phyir g.yas su thabs cang te'u 'dzin zhing bde ba chen po skyong bas dngos grub kyi thod pa me long dang sin+d+hu rar bcas pa mchan khung g.yon du sbas te 'chang ba rnams ni nges pa'i cha byad do/_/ma nges pa'i rgyan ni/_smad g.yogs kha dog sna tshogs dang*/_/ro bsregs thal bas de bzhin rgyan/_/me tog rab song gnas brnyed pas/_/mgo skyes legs par bcing bar bya/_/zhes pas dur khrod kyi ras sna tshogs pa'i smad g.yogs dang*/_ro thal gyis lus byug pa dang*/_kA ra wI ra'i me tog dur khrod nas brnyed pas skra bcing ba dang de la sogs pa ma nges pa sna tshogs pa rnam par mi rtog pa bcom pas byed pa'o/_/kha zas kyang*/_bza' ba mi 'chi bcu phyed de/_/ces dang*/_sman ni rtag par bza' bar bya/_/chu ni rtag tu btung ba nyid/_/rga shis zil gyis mi non zhing*/_/rtag tu srung bar 'gyur ba yin/_/zhes dang*/

bza' bca' de bzhin btung ba nyid/_/ji ltar brnyed pa rab tu bza'/_/yid 'ong mi 'ong rnam rtog phyir/_/zhen pa tsam du'ang mi bya'o/_/bza' dang bza' min mi dpyod cing*/_/de bzhin btung dang btung min nyid/_/ces dang*/_sems can kun gyi don gyi phyir/_/rtag tu snying rje btung bar bya/_/rnal 'byor btung dga' rnal 'byor pa/_/gzhan gyi btung bas gzi ba med/_/ces dang*/_bza' btung ji ltar brnyed pa dang*/_/zhes dang*/_bA la thams cad bza' bar bya/_/zhes dang*/_bdud rtsi lnga dang bu ram chang*/_/dug dang nim pa bu btsas skyes/_/skyur dang mngar dang bska la sogs/_/kha ba lan tshwa tsha ba dang*/_/dri nga dri zhim mchi rnag rnams/_/byang chub sems bsres rab tu bza'/_/gnyis med ye shes sems kyis ni/_/mi bza' cung zad yod ma yin/_/rang byung me tog brnyed nas ni/_/pad+ma'i snod du bzhag pa dang*/_/lud pa dag ni snabs dag gis/_/bsres nas brtul zhugs can gyis btung*/_/zhes pas zhim mi zhim dang bzang ngan dang dug bcas dug med dang lus la phan gnod sogs kyi rtog pa gcig gis kyang bar mi gcod par gnyis su med pa'i ye shes kyis thad kar bcad de ro bsnyams pas thams cad kyang bza' btung bya la/_rtog pa dang bcas pas ni gang yang bza' btung mi bya'o/_/nges don du ni/_'dod chags bcom pas rak+ta/_skye med rtogs pa ni khu ba/_mnyam pa nyid ni sha/_dam tshig rgyun mi 'chad pa ni mi bskyod pa/_sems med pa ni dri chen te/_de rnams rgyud la bsten pa ni bza' ba'i sgrar bstan pa ste/_nA ro zhabs kyis bde ba chen po rtogs pa'i rgyud kyi lung*/_gang tshe sems can med rig pa/_/de don yang dag rtogs pa na/_/khrag nyid bza' ba nyid du 'gyur/_/rak+ta chen po de zos pas/_/'od dpag med du 'gro bar byed/_/chos rnams skye ba med pa gang*/_/khu ba'i sgra yis brjod pa ste/_/skye med de ni rtogs pa la/_/bza' ba nyid du mngon par brjod/_/dngos po rnams kyi mnyam nyid gang*/_/sha zhes bya bar rab tu grags/_/skye med la ni rnam sbyor ba/_/bza' ba ru ni mngon par brjod/_/dam tshig don la rab sbyor bas/_/sems gang rab tu 'jag pas na/_/mi bskyod pa ces de la gsungs/_/sems ni gang du cung zad kyang*/_/gnas pa ma yin snang ba med/_/dri chen nyid kyang de la brjod/_/rtogs pa'i phyir na bza' ba'o/_/gsal po gsungs pa 'di rnams kun/_/dam tshig rnams kyi mtshan nyid do/_/ces drangs so/_/don 'di lta bu mi shes par sgra ji bzhin pa la mtha' gcig tu chags pa ni kla klo'am dud 'gro'i lugs te/

de nyid kyi mgor/_nga yis phyi ru gang bshad pa'i/_/dam tshig rnams la 'bad pa yis/_/de rnams thams cad de bzhin du/_/kla klo yi ni chos lugs yin/_/zhes dang*/_dus 'khor 'grel chen las/_bla ma dam pa ma yin pa'i man ngag las slob ma phyugs su byed pa/_ces yang yang bshad pa'i phyir ro/_/de bzhin du sha lnga'i nges don yang dga' ba bzhi spyod pa dang phung po lnga sgrib pa dang bral ba yin par phyag rdor stod 'grel gyi lung dang*/_dam tshig bla med 'di rnams ni/_/byis pa'i rnal 'byor spyod yul min/_/zhes drangs so/_/des na dus kyi 'khor lor/_gang zhig thig le dkar po'i rgyun rnams nyin mtshan 'bab pa de ni mA ma kI ste chang yin no/_/mig la sogs pa nyin mtshan 'phrog par sha ste go ku la sogs gzhan pa cung zad yod ma yin/_/rang rig gyur pa yis ni dag pa'i sku ni bsnyen par bdud rtsi lnga rnams bsten par bya ba'o/_/stong par sems zhugs pa las khyab bdag lhan skyes bde ba 'khrig pa yin te skye gnas lam yin/_/zhes gsungs pa nyid yin no/_/spyod pa'i grogs ni/_shin tu bzhin bzang mig yangs ma/_/rang gis dbang bskur snying rje can/_/rdo rje'i bu mo'i 'di khyer nas/_/spyod pa bya bar rtogs par bya/_/rdo rje rigs kyi dngos med na/_/rang 'dod lha yi gzugs kyis bya/_/yang na gzhan gyi rigs byung ba/_/byang chub sa bon gdab pa dang*/_/sbyang ba yis ni bzung bar bya/_/zhes pas bla ma'am mkha' 'gros lung bstan pa'i rnal 'byor ma de nyid shes rab kyi pha rol tu phyin pa ni 'phags pa thams cad kyi yum yin pa'i phyir de dang mi 'bral ba'i don to/_/de la yang rdo rje'i rigs gtso bor gsungs pa ni brtag gnyis nyid mi bskyod dgyes pa rdo rje dang bdag med ma gtso bor gyur pa'i dbang gis gsungs kyi gnas skabs thams cad du ni ma yin no/_/de yang bla med kyi rgyud phal che bar rang rigs nyid gsungs te kha dog dang lag ris la sogs pa'i mtshan ma dang dbyibs kyi rnam pa dang gang du me tog phog pa sogs las rigs lnga'am drug las gang du gnas pa nges par byas te mi bskyod pa rdo rje'i rigs kyis mA ma kI dang rdo rje mkha' 'gro ma'o/_/de bzhin du rin 'byung gis spyan ma dang rin chen mkha' 'gro/

'od dpag med kyis gos dkar mo dang pad+ma'i mkha' 'gro/_don grub kyis sgrol ma dang las kyi mkha' 'gro/_rnam snang gis chos dbyings dbang phyug ma dang sangs rgyas mkha' 'gro ma ste rang rigs kyi shes rab dang de bzhin du rigs bdag yang rang rigs su gsungs la/_dpal dus kyi 'khor lor ni/_rang rigs la ni bya ba 'gal ba'i phyir de rnams rgyud bsdus par dgongs pa can du bstan par bshad nas/_don grub rlung gis spyan ma sa'i khams dang*/_rin 'byung mes mA ma kI chu'i khams sogs go ldog gi thabs shes dang rigs bdag bshad do/_/skabs 'dir ni ma rgyud spyi las rang rigs kyi thabs shes gsungs pa'i phyir gtso mo'i dbang gis rnam par snang mdzad ma'o/_/de yang bde mchog rtsa rgyud las/_bde gshegs rigs dang*/_dpa' bo'i rjes 'gro ma dang*/_drag po'i rjes 'gro ma dang*/_dpa' bo'i blo ma dang*/_rdo rje rigs ma dang*/_bde gshegs rigs kyi rjes 'gro ma dang*/_rnam snang gi rjes 'gro ma ste bdun dang*/_de bzhin du gzugs can ma sogs bdun dang*/_pad+ma gar dbang gi rigs sogs bdun te nyer gcig tu bshad la/_mkha' 'gro rgya mtsho las/_las chos dam tshig phyag chen gyi rnal 'byor ma bzhi dang*/_dus kyi 'khor lor/_dbang gi skabs su rang rigs las skyes pa bcu dang/_rigs tha dad las skyes pa bcu dang*/_lang tsho'i dbyibs bcu ste bcu can gsum gsungs cing*/_de bzhin du mkha' 'gro rgya mtsho dang sems 'grel gsum du rnal 'byor ma so bdun gyi 'gyur ba dang*/_rgyud gzhan du mar ka ma li dang hasti ni dang sha[<?>\u0f72] ni dang bi shwa ni ste bzhi'am re kha ni dang lngar yang gsungs cing*/_gzhan yang rgyud so so'i dgos pa'i bye brag gis mtha' yas par bshad pa ni gtso bor zhing skyes kyi rnal 'byor ma ste mchog dngos su ster bar nus pa'o/_/lus sems kyi yon tan khyad par can la dbang dang tshangs spyod dang skyed rdzogs kyis rgyud sbyangs te rim gyis smin pa ni sngags las skyes pa ste sgom pa'i rten no/_/de gnyi ga la'ang rang rigs dang mthun pa ni rigs skyes kyi tha snyad dang*/

lha klu dang gnod sbyin mo la sogs 'gro ba tha dad par skyes pa ni gnas skyes ces bya'o/_/gdol pa dang ri khrod pa sogs las skyes pa ni mthar skyes ces bya'o/_/de rnams ni rnam par bzhag pa spyir bstan pa ste/_skabs 'dir ni sngar bstan pa'i cha byad 'dzin pa'i spyod pa pa des sin+d+hu ras rang gi smin mtshams su dga' ba 'khyil ba bris te phyogs kun tu phyin pas sprul sku rtags kyi rdo rje rnal 'byor ma smin mtshams su li khri'am rang byung gi dga' ba 'khyil ba can mthong na/_lo hi pas/_bud med thams cad mthong ba na/_/g.yon nas lan gsum bskor bya ste/_/spyi bos phyag ni byas nas su/_/lan gsum bar du gsol ba gdab/_/bdag gi ma khyod bdag ni bu/_/ji srid byang chub che bar du/_/byang chub yan lag nu ma las/_/byung ba'i rang gi 'o mas skyongs/_/ces pa ltar/_yid kyis gsol ba btab pas de nyid kyis rjes su 'dzin pa'am lung ston par 'gyur te/_grub chen o rgyan pas spros med kyi spyod pas nub phyogs o rgyan du byon pa'i tshe pho brang d+hu ma tha la'i 'gram gyi ri sgang zhig tu bzhugs pa na bud med smin mtshams su mtshal gyi g.yung drung yod pa cig byung bas cung zad brtags pa na rang byung gi g.yung drung du snang nas yid kyis gsol ba btab pas khyod 'dod pa'i dngos grub ka'o kar 'byung bar 'gyur gyis der song zhig zhes lung bstan te byon pas tshogs can ma sa mu dra mu kha zhes bya bas thug pa phor gang byin pa gsol ba tsam gyis rtsa mdud thams cad grol te sa dang po spros bral chen po'i rtogs pa skyes pa na chos sku rtags kyi rdo rje rnal 'byor mas man ngag gi snying po gnang ba lta bu yin no/_/rnal 'byor pa rtogs pa mtho zhing nus pa dang ldan pas ni brda dang brda'i lan gyis mgu bar gyur pa na he ru ka'i sbyor bas dbang du byed pa ste zhal gdams kyi dgongs pa dngos so/_/dbu bcad ma'i man ngag las ni sin+d+hu ra de za ma tog tu blugs nas rgya bal gyi sreg thub ces skyes pa'i ro dang bud med gson po lhan cig tu bsregs pa'i 'og tu zhag gcig sbas cing gtor ma dang srung ba byas nas slar bton te sin+d+hu ra'i maN+Dal byas nas zhag gsum mam bdun bsgrubs pa de dpral bar byugs nas kun tu 'khyams pas spyir rgya bal na yul srol gyis bud med thams cad dpral bar li khris thig le byed pa las gcig gi thig le g.yung drung du gyur te 'gro bas de dbang du byas te spyod pa bya bar bshad do/_/rnal 'byor pa brda dang lan mi shes pa mkha' 'gro rnams kyis rjes su mi 'dzin zhing sha za'i mkha' 'gro rnams kyis za bar byed pa'i phyir dang brda mi shes na de dag gi 'du ba'i gral du mi chud pa'i phyir rgyud sde rang rang gi brda dang lan legs par shes dgos la/

de yang dam tshig gcig mi gcig rtogs dgos pa'i phyir rgyud sde rnams las rang rang gi brda tha dad par bshad do/_/'dir ni bde mchog rtsa ba'i rgyud kyi brda dang lan gyis 'jug par bya la/_de yang*/_lag g.yon ston pa gsong por smra/_/zhes sogs rkyang pa'i brda nyer drug_gang zhig khu tshur ston pa na/_/de la pa ti sa bstan bya/_/ces sogs lan dang bsdoms pa'i brda so gcig dang*/_dbang du byed pa'i brda gcig rnams ni lus kyi brda'o/_/gsong por smra ba dang de'i lan gcig tu byas te ngag gi brda drug cu rtsa gcig bshad pa rnams dang de las gzhan pa yang bshad pa'i rgyud rnams las rtogs par bya zhing rtsa rgyud kyi brda 'di rnams nyid kyang ris bsdus nas brjod pa ste rgyud ni 'chol bar gnas so/_/rig spyod byed pa'i rnal 'byor pa ni drod chen po thob pa'i phyir nus pa dang mi ldan pa mi srid mod 'du ba'i 'khor lo la sogs pa'i tshe ni rnal 'byor ma rnams khros pas brda ston par byed na nus pa dang mi ldan pas brda'i lan gzhan mi bya bar phyag gi brdas bzod par gsol bar bya ste/_dri med 'od las/_khros par gyur pa phyag rgya ston par byed na nus pa dang bral ba des phyag rgya'i lan bstan par mi bya zhing de rnams la phyag byas nas snying gar lag pa g.yon pa'i thil bzhag la/_rang gi lus g.yon bskor gyis yongs su bskor zhing de nas lag pa g.yon pas steng du phyag byas nas 'gro bar bya ste de rnams dang lhan cig rtsod par mi bya'o/_/zhes dang*/_rnam pa gzhan du na 'chi ba thob ste khros pa'i pho nya mo nus pa dang ldan pa'o zhes pa bcom ldan 'das kyi nges pa'o/_/zhes so/_/mdor na chos thams cad tshad med pa'i phyir phyag rgya dang brda yang tshad med pa ste/_dper na/_rgyal pos sen+d+ha pa khyer la shog zer ba na blon pos g.yul du 'jug pa na ral gri dang 'gro ba na rta dang zas kyi tshe na lan tshwa dang zas zos rjes su skom yin par shes nas tha dad du 'bul ba ltar gnas skabs kyis kyang rtogs par bya ste/

dri med 'od du rtsa rgyud kyi lung drangs par*/_phyag rgya phyag rgya'i lan la ni/_/nges pa 'dzin par su yis nus/_/rnal 'byor rnams kyi ting 'dzin gyis/_/ji srid mngon shes ma skyed pa/_/de srid 'jig rten rtsod don du/_/phyag rgya'i lan ni bstan mi bya/_/zhes so/_/brda'i dgos pa ni sems can gzhan gyi nang du dngos kyi dri lan byas na gsang ba sgrogs pa dang ma dad par 'gyur bas de spang ba'i phyir dang*/_phal pa'i tha snyad kyi bag chags zlog pa dang*/_pho nya mo rnams ni dam ldan gyi ngor ma gtogs skye bo phal pa'i ngor rang bzhin gsal bar mi ston zhing skye bo thams cad kyis pho nya mor shes pa na ni sprul sku sdud pa'i phyir rang bzhin sbas pa'i dri lan byed pa yin no/_/spyir ye shes kyi mkha' 'gro rnams kyi gzugs sku'i rang bzhin ji lta ba ston pa na ni bud med kyi dbang du byas pa'i rdo rje'i mtshan dpe thams cad dang ldan pa kho na yin yang gdul bya'i dbang dang brda'i tshul gyis chos ston pa sogs dgos pa dang rang gi rgyud dag ma dag gi rim pas gzugs cir yang bsgyur ba yod de/_mkha' 'gro rgya mtsho las rnal 'byor ma so drug mi mo dang lha mo dang chu dang thang dang nam mkha' la rgyu ba'i bya dang dmyal ba'i ris kyi bar du sku dang mtshan bsgyur nas/_rang rang skad kyis chos kyang ni/_/rang rigs nyid la ston par 'gyur/_/zhes bshad cing*/_dpal phag tshang pa bla mas nub phyogs o rgyan du song la/_phag rdzi mo zhig yod pa de la byin rlabs zhus cig zhes lung bstan te byon pa na ngo ma shes nas phag rdzi mo kun la phyag byas pas bzhad gad kyi gnas su byas/_phyis grong mtha' zhig na phag rdzi mo shin tu mi sdug zhing gos ngan pa smyon mar byas te res ngu res rgod pa zhig mthong nas de la phyag byas pas/_des dben par khrid de khyod kyis nga ngu ba dang rgod pa'i don shes sam zhes zer/

ma 'tshal byas pas sems can rnams kyi rang rang gi rgyud kyi ye shes ma mthong nas 'khrul pas 'khor bar 'khyams pa la ngu ba yin/_ngo shes na sangs rgyas rang rgyud la rang chas su yod pas rtogs ma thag 'tshang rgya bas na rgod pa yin zer te byin gyis brlabs pa'i mod la grol ba lta bu'o/_/des na rnal 'byor ma la gzugs kyi skyon yon sogs kyang rtog par mi bya ste/_mkha' 'gro rgya mtshor/_sdug dang mi sdug rnam dpyod pa/_/pho nya mo la mi bya'o/_/zhes so/_/de bzhin du rnal 'byor ma rnams gang smra ba de bsgrub par bya'i zlog par yang mi bya'o/_/de ltar nges pa'i grogs bstan pa ni spyod pa la 'jag khar brtag pa'i dbang du byas pa ste spyod pa dngos la zhugs nas ni rigs thams cad kyang bde ba chen po'i rigs gcig kho na yin pa'i phyir rigs tha dad kyi rtog pa mi bya la/_'jig rten na bgrod bya dang bgrod min du grags pa thams cad la yang rnam par rtog pa med pas thams cad la bgrod pa'am yang na thams cad la mi bgrod pa ste/_he ru ka sbyor skyes bu nyid/_/rigs ni lnga la rnam par gnas/_/rigs lnga dag dang mnyam ldan pa/_/rigs gcig tu ni rnam par brtag_/kha dog du ma nyid kyis ni/_/gang phyir dbye ba mtshon mi bya/_/zhes pa ltar te/_'dir 'brog 'gyur du kha dog lnga la zhes bsgyur yang*/_rje mar pas war+kha skabs 'dir rigs su bsgyur ba nyid 'gyur legs pa yin te/_drang don du rigs lngar bshad kyang nges don du bde chen gyi rigs gcig yin te/_kha dog tha dad pa tsam gyis rigs tha dad pa med de/_u dum wA ra'i me tog dkar po dang dmar po sogs ni u dum wA ra'i me tog tu khyad med pa bzhin no zhes pa'i don to/_/gzhan yang*/_bgrod dang bgrod min sngags pa yis/_/rnam rtog nyid du mi bya'o/_/zhes dang*/_bgrod dang bgrod min mi spang zhing*/_/zhes dang*/_rigs lnga la ni mnyam par spyad/_/dogs pa med pa'i sems kyis ni/_/btsun mo thams cad dga' bar bya/_/zhes so/_/skabs 'dir ni de dag ji ltar bsten pa yang rang nyid he ru ka 'khor lo sdom pa'i ngo bo dang btsun mo thams cad rdo rje rnal 'byor ma'i ngo bor nges pas nyon mongs dang mtshan rtog zil gyis mnan te tha mal gyi rtog pa 'joms pa'i ched du gzung 'dzin gyi snang ba thad kar gcod pa kho na yin gyi/

rjes dran gyi man ngag yongs su rdzogs pas ni slar brtul zhugs kyi spyod pa mthar phyin nas sgrub pa yin gyi skabs 'dir ni rnam rtog gi sgom pa cung zad mi byed do/_/de lta mod kyi gnyug ma'i sems las tha mal gyi rtog pa mi 'dzag zhing ye shes kyi rlung brtan pas las rlung gi 'dzag pa med pa'i phyir 'dzag pa'i sgo bzhi las byang chub kyi sems 'dzag pa ni med do/_/sbas don du ni du ba la sogs pa rdo rje'i rtags rtags can gyis mtshon pa tha mal gyi rtsa rlung thig le dbu mar chings pa'i bde chen ni phyag rgya yin la/_nges pa'i don du shes rab kyi pha rol tu phyin pa rdo rje'i de kho na nyid mthong ba'i ye shes mchog tu mi 'gyur ba nyid dang*/_mthar thug gi don ni gnyug ma bya rtsol dang bral ba'i phyag rgya chen po bcos min nyid phyag rgya yin te/_de rnams kyis chos thams cad 'ching ba'i phyir ro/_/'di la dgongs nas ma hA mA ya las/_sangs rgyas kun las phrogs nas ni/_/lha mchog las skyes bu mo spyod/_/ces so/_/gnas kyang*/_shing gcig dang ni dur khrod dang*/_/ma mo'i khyim dang mtshan mo dang*/_/yang na dben pa'am bas mtha' ru/_/sgom pa bzang por brjod par bya/_/zhes dang*/_dpal sa ra has/_dman pa'i grong khyer zhugs nas/_/ces dang*/_kun tu 'khyam zhing*/_/zhes dang*/_res 'ga' tshong 'dus dbus na ji ltar 'dug_/zhes dang*/_res 'ga' dur khrod zhugs nas sgron ma dag la spyod/_/nyam nga med pa'i sems kyis yi dwags gnas su nyal/_/zhes bshad pas zhing skyong chen po gnas pa'i shing gcig gi drung dang*/_ro dang ro langs kyi khyab pa'i dur khrod dang dus mtshan mo la sogs pa ma mo 'jigs su rung ba'i gnas dang dben pa dang grong gi bas mtha' dang*/_gzhan yang bde mchog rtsa rgyud dang rdo rje mkha' 'gro dang sdom 'byung dang mngon brjod dang kun spyod sogs las gsungs pa yul nyer bzhi dang*/

brtag gnyis las gsungs pa yul so gnyis dang*/_sam+bU Ta'i brtag pa lnga pa'i rab byed las gsungs pa yul so lnga dang*/_phyag chen thig le las gsungs pa yul so drug dang*/_mkha' 'gro rgya mtsho las gsungs pa bzhi bcu rtsa brgyad de grub pa'i yul chen po rnams su rgyu zhing spyod par bya la/_nges don du ni/_d+hU ti dang mchog tu mi 'gyur ba'i bde chen gcig pu ni shing gcig dang*/_las rlung gi 'pho ba'i rnam par rtog pa bsad pas dur khrod dang*/_lte ba'ichos 'byung dang shes rab kyi chu skyes ni ma mo'i khyim dang*/_'khor lo rnams ni dben pa dang bas mtha' yin la/_de bzhin du spyi bo la sogs pa'i lus kyi gnas dang khams dang rtsa nyer bzhi sogs kyi rim pas yul chen po rnams te de thams cad du rlung dang rtog pa bkag ste mchog tu mi 'gyur ba'i ye shes sgrub pa ni nges pa'i don yin no/_/dus kyi 'khor lo las ni/_byang phyogs so bdun gyi dbang las phyi rol du yul so bdun dang*/_yang phyi dpag tshad 'bum phrag bzhi pa'i 'jig rten dang nang rdo rje'i lus dang gzhan dkyil 'khor gyi 'khor lo gcig tu sbyor ba'i phyir gnas dang nye gnas/_zhing nye zhing*/_'dun nye 'dun/_'dus nye 'dus/_khang pa dang nye ba'i khang pa/_dur khrod dang nye du ste bcu gnyis dang*/_nang du tshigs chen bcu gnyis dang sku'i 'khor lo rnams sbyar zhing phyir bcu gnyis po re re la bzhi rer phye bas zhe brgyad du gsungs cing*/_gnas so bdun dang bcu gnyis po ni rags par gling bzhi pa'i 'jig rten dang*/_'dzam gling chung ngu dang*/_phra bar bod dang rgya nag la sogs pa'i yul re re dang*/_shin tu phra bar grong gcig la yang tshang bar gnas pa dang rnal 'byor pa'i lus la gdags pa'i bar du bshad do/_/spyod pa'i tshe lus slong ba sogs 'ongs na ji ltar bya zhe na/_lus kyi sbyin pa byin nas ni/_/phyi nas spyod pa yang dag spyad/_/skal dang skal min rnam dpyad pas/_/de phyir sbyin pa byin mi bya/_/zhes pas sngon du lus dang longs spyod bdog gu thams cad sems can thams cad la blos mnyam par byin te chos gang zhig su'i yang ma yin par shes pas bdag dang bdag gir blos yongs su bzung ba rdul tsam yang med par spyod pa bya ste/

de'i tshe lus slong ba sogs 'ongs na yang ster ba dang mi ster ba'i rtog pa kun nas 'du mi byed pa'i phyir/_rlom sems zad pa kho nas bdud ris kyi lha la sogs pas tho 'tsham pa'i blos slong bas ni bar du mi chod la/_gal te byin na bdag don dang gzhan don chen por 'gyur ba'i skabs mngon par shes pas mthong na ni sbyin par yang byed de/_sdom 'byung las/_nor dang chung ma de bzhin srog_/sbyin pa nyid du btang bar bya/_/mdud pa 'di gsum las grol na/_/rtag tu spyod pa spyad par 'gyur/_/zhes so/_/nges pa'i don ni/_bla ma la bdog pa'i drug cha dbul ba dang*/_chos gang yang bdag gir mi 'dzin pa dang*/_'khor gsum du rtog pas mi sbyin zhing mi rtog pas sbyin par nA ro 'grel chen du bshad do/_/spyod pa dngos ni/_rdo rje thod pa'i spyod pa yis/_/'di dag bzlas dang sgom pa yin/_/brkam dang rmongs dang 'jigs dang khro/_/ngo tsha'i 'bras bu rnam par spangs/_/bdag nyid kyi ni gnyid spangs nas/_/the tshom med par spyod par bya/_/zhes dang*/_bslab dang dbang las rnam par grol/_/de bzhin zhum dang ngo tsha nyid/_/dngos po kun gyi rang bzhin gyis/_/yo gis rnam dpyad snying rje che/_/sbyin sreg mchod sbyin dka' thub 'dra/_/sngags dang bsam gtan rnam par spangs/_/dam tshig sdom las rnam par grol/_/rnal 'byor ldan pas spyod pa byed/_/nges par sngun du lha min gang*/_/brgya byin lta bu byung na yang*/_/de la 'jigs par mi bya ste/_/seng ge'i gzugs kyis rnam par rgyu/_/zhes dang*/_bza' btung ji ltar rnyed pa dang*/_/bgrod dang bgrod min mi spang zhing*/_/khrus dang gtsang sbra mi bya zhing*/_/grong gi chos ni rab tu spang*/_/blo ldan sngags nyid mi bzla zhing*/_/bsam gtan nyid ni dmigs mi bya/_/gnyid ni spang bar mi bya ste/_/dbang po rnams ni mi dgag go/_/bA la thams cad bza' bar bya/_/rigs lnga la ni mnyam par spyad/_/mdza' bo sdug par mi bya zhing*/_/de bzhin gdug la zhe sdang nyid/_/rdo shing 'byim pa'i bdag nyid kyi/_/lha 'di rnams la phyag mi bya/_/g.yung po gdol pa ko pags mkhan/_/phyags bdar mkhan sogs reg ring dang*/_/bram ze rgyal rigs rje rmangs rnams/_/bdag gi lus ltar reg pa nyid/_/ces pa rnams te/

de yang sangs rgyas thod pa'i rgyud las/_rdo rje sangs rgyas ces byar gsungs/_/ka pA la ni gsang bar gnas/_/ces pa thabs stong nyid kyi rdo rje dang shes rab bde ba skyong ba'i thod pa gnyis su med par sbyor ba ni rdo rje thod pa'i spyod pa ste/_nyin mo bcom ldan rdo rje can/_/rnal 'byor ma ni mtshan mor bshad/_/ces pa ltar/_snod bcud nyin mtshan sogs gnyis chos thams cad he ru ka yab yum du lhun gyis grub pa dang*/_skra'i tshogs thams cad dbyangs gsal gyi sngags su lhun grub tu shes pa ni sgom pa dang bzlas pa'i mchog yin la/_de bzhin du rtsa rdo rje thod sbyor/_rlung rdo rje thod sbyor/_thig le rdo rje thod sbyor zhes rje mar pas rdzogs rim gyi snying por bzhed cing*/_bde stong dbyer med las gang du yang mi 'da' ba 'di ni spyod pa'i gzhung 'di thams cad kyi mdor bstan nam srog tu gnas pa yin yang man ngag dang mi ldan pa rnams kyis ni cang te'u'i sgra bzlas pa dang kha T+wAM ga lha sgom par 'gyur ro zhes pa tsam las mi snang ngo*/_/des na rdo rje dang thod pa'i sgras bstan pa bde stong gnyis su med pa'i rang bzhin gnyug ma 'gyur ba med pa so so rang gis rig pa'i ye shes kho na la thun mtshams dang mnyam rjes dang sgom mi sgom la sogs pa'i mtshan ma'i blo rdul tsam gyis kyang ma gos par spyod pa ste/_de'i phyir phyi nang gi 'dod pa la brkam zhing sred pa dang de kho na nyid mi shes pa'i rmongs pa dang skrag zhing 'jigs pa dang khong khro zhing 'khrug pa yid mi bder bcas pa dang sems zhum zhing sgyid lug pa'i le lo dang the tshom gyi rtog pa sogs rtsa ba dang nye ba'i nyon mongs pa'i sems byung thams cad skye med rtogs pa'i mtshon gyis thad kar bcad par bya'o/_/gdong dman pa dang ngo tsha ba dang 'dzem pa dang gtsang mi gtsang la sogs pa 'dzin pas kun nas btags pa'i rtog pa thams cad thad kar bcad par bya'o/_/nyan thos kyi bslab sdom dang phar phyin theg pa'i kun rdzob kyi bslab sdom gyi rtog pa yang mi bya ste/

de dag ni gnyen po'i mtshan rtog kho na yin pa'i phyir ro/_/rdo rje theg pa'i yang rgyud sde 'og mar bde byed kyi lhag ma sogs 'byung po'i gtor ma mi za ba dang*/_kun dong dang ke'u dang la phug sogs 'byung po'i zas mi za ba dang*/_lha la phul ba'i rnyigs ma dang phyag rgya'i gzugs sogs la mi 'gong zhing mi spyod pa dang*/_sha chang spang bar bstan pa sogs kyi dam tshig yang 'dir bsten par bya ba ma yin te/_de dag ni sman mchog tu 'dzin pa'i blo can la bstan pa yin la/_'dir rnal 'byor pa chos thams cad mnyam pa nyid de kho na gcig tu shes pa'i rtogs pa'i nyin byed kyi mdun na dngos 'dzin gyi rab rib de dag mi gnas pa'i phyir ro/_/bla med nyid kyi yang dam tshig gi rdzas sbed dgos pa dang*/_las rgya bsten pa ma gsangs na mthong chos dang phyi ma la 'jigs pa 'byung bas shin tu sbed dgos par bstan pa dang*/_bza' srung gi dam tshig gi nyin bzhin dus las mi 'da' bar bsten dgos pa sogs las dang po pa'i dam tshig mtshan rtog gis srung dgos pa kha cig dang*/_dam tshig gi rdzas kyi dkar dmar sogs ni dam ldan kho na las len dgos pa'i yan lag gi ltung ba'ang skabs 'dir ched du srung bar bya ba ma yin te/_srung bya srung byed du rtog pa'i blos 'bad rtsol gyis spang blang byed pa'i blo rnams ni rdo rje theg pa'i las dang po pas sgrub dgos mod kyang bla na med pa'i dam tshig chen po'i 'gal zla ni de bas gzhan med de tha mal gyi rtog pa ni dbang snga ma gsum gyi dam tshig gi 'gal zla yin la/_dag ma dag gnyis su lta ba'i blo las ches lhag pa'i tha mal gyi rtog pa med pa'i phyir dang*/_mtshan mar lta ba ni dbang bzhi pa'i dam tshig gi 'gal zla yin pa'i phyir ro/_/bslab pa de dag dang mi mthun par nan tan gyis go zlog ste spyod pa ni ga la yin te las dang po pa'i theg gsum gyi bslab sdom de dag dman par 'dzin pas khyad du gsod na de nyid dngos 'dzin dang tha mal gyi rtog pa chen po yin pa'i phyir dang rgyal ba'i bka' yin par shes bzhin du khyad du bsad pa'i cha nas rtsa ltung gnyis pa dang*/

chos thams cad yongs su dag pa la the tshom za ba'i phyir rtsa ltung dgu pa dang*/_chos thams cad rang gi ngang gi spros pa zhi zhing dag pa nyid la gcig dman pa dang gcig mchog tu 'dzin pa'i cha nas rtsa ltung bcu gcig pa ste gsum lhan cig tu 'byung la/_rtsa ltung dang bcas pa'i rig spyod pa ni byis pas kyang bzhad gad kyi gnas yin pa'i phyir ro/_/de lta mod kyi 'dir bslab pa las grol bar 'chad pa de nyan thos kyi dge tshul dge slong lta bu spyod pa la 'jug pa'i dbang du byas sam rnal 'byor pa gzhan gyi dbang du byas/_dang po ltar na jo bo'i lam sgron las/_dang po'i sangs rgyas rgyud chen las/_/rab tu 'bad de bkag pa'i phyir/_/gsang ba shes rab dbang skur ni/_/tshangs par spyod pas blang mi bya/_/zhes bshad pas gsang ba dang shes rab kyi dbang ni rab byung gi sdom pa'i 'gal zla yin pas mi len par gsungs la/_dbang ma rdzogs pa'i spyod pa pa ni mi srid pa 'di dang 'gal lo/_/phyi ma ltar na nyan thos kyi sdom pa la zhugs pa'i rnal 'byor pa la de'i sdom pa grol ma grol gyi tha snyad mi rigs so zhes dpyod ldan gyi dogs pa'i gnas yod do/_/'di la bu dong chos kyi rgyal pos gsang dbang gi don du bla mas snyoms 'jug byas pa ni slob ma la rtsa ltung du mi 'gyur zhing thig le 'thungs pa ni 'dul ba'i rtsa ltung du gang las kyang ma gsungs so zhes zur gyis na jo bo'i gsung yang 'gog pa la zhugs mod kyang*/_jo bo'i gsung 'di ni de dus bod na sngags kyi snod dang mi ldan pas sngags sgra ji bzhin du spyod pa mang ches pas de 'dul ba'i phyir de dag la dgongs pa can gyi gsung dang*/_thun mong gi bstan pa'i mtha' srung ba'i dbang du mdzad nas dngos rig la brten pa'i dbang gong ma mi blang zhes bstan pa yin la/_dus kyi 'khor lo khungs su mdzad pas kyang rtsa ba nas bkag pa min par go sla ste/

der dge slong la chags bral gyi bskur tshul dang chags bcas kyi bskur tshul gnyis ka bshad pa'i phyir ro/_/de la spyir thun mong gi 'dul ba'i so thar gyi sdom pa dang*/_phar phyin theg pa'i byang sdom dang*/_sngags bla med kyi dbang bskur thob pa'i sngags sdom ste/_sdom pa gsum ga gang zag gcig gis rim can du blangs pa'i tshe de dag ji ltar gnas ce na/_slob dpon a b+h+ya kA ras gser gyi mgo rgyan dang mgul rgyan dang rkang gdub gsum gser du gcig yang rnam pa dang gnas kyi dbye bas tha dad pa ltar bzhed de/_'di ni 'bri khung 'jig rten mgon pos sdom pa gsum ngo bo gcig zhes dang*/_bdag po 'phos pas tha dad pa gsum du 'ong zhes g.yu rdog gcig phal pa dang blon po dang rgyal po'i mgul du rim gyis btags pa dang 'dra bar gsungs pa dang dgongs pa gcig ste/_spyir sdom pa tsam du ngo bo gcig yang rten gyi dbang gis dman mchog tu bshad pa'o/_/paN chen bi b+hu ti tsan+d+ra ni/_skar ma/_zla ba/_nyi ma gsum rim pas shar tshe phyi ma'i 'od kyis snga ma'i 'od zil gyis gnon pa ltar zil gnon nam bag la zhar bzhed do/_/sdom pa gsum snga ma ma thob pa la phyi ma ster mi rung ba yang 'od phreng du bkag ste/_gzhan yang kha cig sdom pa gsum/_/sa chu gru 'dra gzhi rten du/_/'dod ces sgrog pa 'khrul gnas yin/_/zhes sogs kyis bkag nas/bdag nyid chen po rta dbyangs dang*/_/slob dpon sgeg pa'i rdo rje sogs/_/don 'di ldog pa du mas 'byed/_/ces dbang rnon sngags sdom la cig char du 'jug pa dang*/_dbang 'bring byang sdom nas 'jug pa dang*/_dbang brtul rim nod du 'jug par bshad do/_/bod phyi ma kha cig_dang por gso sbyong sbyin par bya/_/zhes pa'i rim pa kho nas 'jug dgos par 'chad pa ni rta la zhon bzhin du rta nyid brjed pa lta bu yin te/_skal med sems can gdul dka' ba/_/gang gis 'dul bar 'gyur ba lags/_/bcom ldan 'das kyis bka' stsal pa/_/dang por gso sbyong sbyin par bya/_/zhes sogs gsungs pas na sngags kyi snod ldan yin na/

skal med sems can gdul dka' ba/_/ces pa'i skabs thob kyi gang zag yin pas khyab par khas blangs pa'i phyir 'jig rten la ngom rigs pa'i dam bcar 'gyur ro/_/des na brtag pa dang por skal ldan cig car du 'jug pa bstan nas phyi mar des ma thul ba'i gang zag rnam rtog mang po can ji ltar 'dul tshul gsungs pa yin no/_/rje btsun sa skya pa yab sras ni rgyud 'bum pa'i lung gis gong ma thob pa'i tshe 'og ma de gong mar gnas gyur pa yin la/_des na sdom gsum ngo bo gcig go zhes bzhed do/_/yang gong ma thob pa'i tshe 'og ma btang bar 'dod pa yang bod du byung ngo*/_/phyi ma kha cig ni 'khar gzhong chus bkang bar in+d+ra nI la bcug pa na gnyis ka sngon por 'gyur ba ltar gong ma thob pa'i tshe 'og ma gong ma'i yan lag tu 'gyur ro zhes 'chad do/_/spyir 'di la 'phags yul na'ang 'dod pa mi 'dra ba drug tu gnas te/_'og ma rten dang gong ma brten par 'dod pa dang*/_gong ma thob pa na 'og ma 'phel zhing dag pa rgyan byi dor byas pa ltar 'dod pa dang*/_sdom pa gcig nyid phyi ltar rags pa so thar/_nang ltar phra ba byang sdom/_gsang ba yongs rdzogs sngags sdom ste phyi nang gsang bar 'dod pa dang*/_yar ldan te gong ma la 'og ma tshang bar 'dod pa dang*/_rim pa can te gnas gyur du 'dod pa dang*/_ngo bo tha dad du ma 'dres cing ma nyams par rdzogs par gnas pa ma 'dres yongs rdzogs dang drug yin te/_dbang gi lde mig las/_rten can nyid du 'dod pa dang*/_/'phel zhing dag par lta ba dang*/_/phyi nang gsang bar 'dzin pa dang*/_/yar ldan rim pa can 'dod dang*/_/lnga po phyogs tsam 'dzin pa'o/_/zhes gzhan lugs bshad nas/_rang gi mtshan nyid dbang byas na/_/ma 'dres yongs su rdzogs pa ste/_/rig pa 'dzin pa'i sdom par 'dod/_/ces bzhed do/_/ma 'dres yongs su rdzogs pa de ji ltar zhe na/_'di ni rje karma pa bdun pas sdom gsum rnam bzhag tu rje sgam pa po'i gsung*/

sdom pa gsum ngo bo tha dad/_srung na chol par srung*/_'dom thug na gong ma gtso che/_'og ma'i skyon zil gyis gnon/_yon tan yar ldan yin zhes gsungs pa tshad mar mdzad de/_sdom pa gsum po de gang las byung ba'i sde snod/_gang las len pa'i yul/_ji tsam du len pa'i dus/_blang ba'i bsam pa/_len pa'i cho ga_blangs nas bsrung bya/_rang rang gi gtong rgyu/_bsrungs pa'i phan yon/_nyams na gso bar bya ba yod med rnams re re nas tha dad par gsungs pa'i phyir ngo bo tha dad du bzhed de/_rnam pa sdom pa'am spong sems tsam du ngo bo gcig yang des ni rang rang gi ngo bo gcig par mi 'grub ste theg pa gsum dam chos su ngo bo gcig pa'am phyi nang gnyis grub mtha' la zhugs par gcig yang phyi nang gnyis ngo bo gcig par mi 'grub pa lta bu'o/_/srung ba'i tshe rang rang ji lta ba bzhin srung ba ni 'chol bar srung ba zhes bya ste rim gyis srung bar ma nges par gang gi spang gnyen gyi yul dang phrad pa de nyid srung ba'i don to/_/mi nag mdung thung can lta bu bsad na nyan thos kyi sdom pa 'chor la/_ma bsad na sems can de dang gzhan blos spangs pa'i phyir byang sdom 'chor ba lta bu'am/_dam tshig gi rdzas ma bsten na sngags dang 'gal la/_bsten na nyan thos kyi sdom pa dang 'gal ba lta bu ni 'dom thug pa ste de'i tshe gong ma nyid the tshom med par spyod pa'o/_/des 'og ma dang 'gal ba'i nyes pa mi 'byung ste/_bsam pa dang thabs khyad par can gyis zin pa'i phyir dang*/_thabs dang bsam pa des zin pa ni sdom pa 'og ma'i gtong rgyur ma gsungs pa'i phyir ro/_/'og ma ma nyams kyi steng du gong ma'i phan yon cher thob pa ni yon tan yar ldan no zhes bzhed de sangs rgyas kyi zhing stong bskor yang thos par dka' ba'i chos kyi gtam rmad du byung bar snang ngo*/_/des na sgrub rgyud 'di'i bzhed pa ni 'di kho na ste rje 'bri khung pas phyi nang gsang ba yang gsang de kho na nyid de sdom gsum gnad gcig tshul lngar gsungs pa ni spang bya mi dge ba sdom par gcig pa dang gnyen po yang dag pa'i lta ba skyed par gcig pa dang khams kyi 'dzag pa sdom par gcig pa sogs spyi'i byed las dang sdom par gcig pa la dgongs nas phyag rgya chen po las gzhan mi dgos so zhes 'og ma gnyis spangs kyis dogs pas tshogs kyi slob ma la thabs kyi chos su gsungs cing*/

'dir ngo bo tha dad pa ni re zhig 'jig rten dang thun mong du ka bum gnyis ngo bo gcig tha dad dpyod pa lta bu'i skabs la dgongs pa'i phyir 'gal ba med de 'di lta bu'i tshe ni rje 'jig rten mgon po'ang tha dad du bzhed de slob ma rnams la sdom pa gsum gyi cho ga tha dad pas sdom ldan du bsgrubs kyi gcig kho nas ma sgrubs pa'i phyir dang*/_spong sems tsam dang sdom pa tsam dang spyir mi dge ba'i gnyen po tsam du gcig pa ni sdom gsum rnam gzhag tu yang zhal gyis bzhes pa'i phyir ro/_/mdor na dge tshul rdo rje 'dzin pa dang dge slong rdo rje 'dzin pa ni sngags kyi rdo rje 'dzin pa'i mchog tu gsungs te/_dus 'khor rtsa rgyud las/_gsum las dge slong mchog yin te/_/'bring ni dge tshul nyid du brjod/_/khyim na gnas pa tha ma yin/_/zhes bshad pa'i phyir dge tshul lam dge slong gi sdom pa sngon du song ba'i rnal 'byor pa yang drod chen po thob cing spros bcas kyi spyod pa la 'jug par 'dod na ni khyad par med par 'jug pa nyid de/_dpal sa ra ha dang*/_rnal 'byor gyi dbang phyug bIr wa pa dang*/_slob dpon lA ba pa sogs grub pa mtha' yas pa nyan thos kyi brtul zhugs las spyod par zhugs pa'i phyir dang*/_jo bo bod du 'byon khar nag tsho la nyin mor spyod du gsung nas chu 'gram zhig tu byon pa na slob ma dge slong zhig byung nas phyag byas te kho bo spyod pa bgyid par zhu zer ba la/_jo bos da dung sngas pa srid gsungs pas/_kho na re the tshom mi 'tshal mi mos pa mi mdzad par zhu zer nas chos gos bzhag ste ce spyang zhig tu byas nas chu 'gram na mi ro zhig 'dug pa zos te slar snga ma'i lus su byas byung bas jo bo'i zhal nas 'o na bgyid par zhu gsung skad/_na ro 'grel chen du yang*/_cung zad drod ni zhes pa la sogs pa ni de bzhin du yang*/_rdo rje spyod pa'i dbang bskur pas/_/rnal 'byor thugs ni dri med 'gyur/_/khyim gnas dge tshul dge slong ngam/_/de rnams kyis kyang spyod pa bya/_/zhes drangs la/

yi ge kha cig tu/_de rnams kyis kyang gsang spyod bya/_/zhes snang yang bris nor du gor ma chag ste yang yi ge nus pas so/_/gzhan du na/_de rnams kyis ni gsang spyod bya/_/zhes 'chad dgos pas kyang yig ge don med par 'gyur ro/_/de lta mod kyis sdom gsum rnam bzhag tu/_'on yang gal te dge slong de la pham pa byung ngo zer ba sogs kyi skur ba'i 'jigs pa yod na bslab pa phul te spyad par bya'o/_/zhes gsungs pas/_gal te skyes bu dam pa smad pas skyed pa'i sdig pa la 'god dogs na nyan thos kyi bslab pa 'bul ba ltar byas nas spyod pa ste/_'on yang 'di rtags phul bar 'gyur srid kyang bslab pa dngos gtong bar ni mi 'gyur te zhe thag pa nas bslab pa dang skyabs 'gro sogs gtong bar 'dod nas yul brda 'phrod pa la tshig gsal por smra zhing bar chad can du khas len na gtong bar bshad kyang rnal 'byor pa 'di la ni chos gang yang thob shor dang gtong mi gtong dang 'dzin mi 'dzin gyi gnyis 'dzin med pa'i phyir cha byad dang spyod pa ci 'dra na yang rung ste don dam pa'i sdom pa thams cad ni bkag yang mi thub par rgya mtsho la chu bo bzhin du 'dir 'bab par 'gyur ba ste/_dus kyi 'khor lo'i ye ler/_sangs rgyas pa dang zhi ba pa'am gcer bu skal ldan zhes dang de bzhin gtsang gnas bram ze'am/_/thod pa can dang skra 'bal dang ni gos dkar dag dang zhing skyong rigs can dag dang thub pa dang*/_/smyon pa'i gzugs can dag dang sdig pa med pa'i sems ldan mkhas pa dang ni slob gnyer ba yang rung*/_/rnal 'byor pa ni dngos grub don slad mtha' dag yon tan ster te de nyid thob pa'o mi yi dbang*/_/zhes dang*/_'grel chen du/_des na rnal 'byor pa de nyid thob pa ste dbang bskur ba ni ye shes sam 'jig rten pa'i las rab 'byam sgrub pa'i don du sangs rgyas par gyur kyang rung zhi ba pa dang sogs nas gos dkar po'am zhing skyong du gyur kyang rung ste dag pa'o/_/zhes dang*/

yid la gang 'dod pa'i spyod pa de ji srid grub par gyur gyi bar du sbas te bya zhing de nas nus pa las 'jig rten las 'das pa na don du bya'o zhes sngags kyi rnal 'byor pa ni gsang spyod dang kun bzang gi spyod pa'i dus su rang gi tshul sba ba'i phyir sangs rgyas pa'i nyan thos pa'am phyi rol pa'i brtul zhugs la sogs gang 'dod kyis gnas par bya la/_de'i tshe yang de dag gi skyon gyis mi gos par rnam par dag pa nyid yin la/_nam nus pa thob pa na rang nyid kyi tshul ston par gsungs pa'i phyir ro/_/mdor na nyan thos kyi pham pa skyed pa la ni bsam pa'i yan lag gzhi de la gzhan du ma 'khrul zhing nges pa dang kun nas sbyor bar 'dod pa dgos la/_rdo rje'i theg pa 'dir ni rnal 'byor pa des yul dang yul ma yin par mi rtog zhing ma mthong ba'i phyir gzhi'i yan lag yang rdzogs par ma chod la bdag dang bdag gi dang bcas ldan dang mi ldan sogs sgyu ma ltar grol ba'i phyir bdag nyid rten gyi yan lag bcas ldan dge slong la der shes pa ma tshang ngo*/_/de bzhin du mtshan ma'i rnam par rtog pa gcig gis kyang bar ma chod pa'i phyir bsam pa'i yan lag med pa'i phyir ro/_/gal te yan lag de dag ma tshang ba'i phyir pham par ma gyur kyang sbom po sogs su 'gyur ro snyam na/_de ltar min te lha'i mig ni tha snyad du bya ba ma yin no zhes gsungs pa ltar/_rdo rje theg pa'i tshul 'di yang nyan thos kyi 'dul ba'i tha snyad du bya ba ma yin pa'i phyir ro/_/de lta mod kyis sbas don du ni rung mthun sbyar na gnang bar yang 'chad du rung ste/_rmi lam na bde ba myong ba'i dbang gis khu ba byung ba la nyes med du gsungs cing*/_dgra bcom ma ser skya bzang mo rdzu 'phrul ma thob pa'i phyir zhag bdun du rgyal po ma skyes dgras btsun mor byas pa dang*/_dge slong ma bzang mo skyes g.yon can lnga brgyas bgrod pa la bdag gir ma byas pa 'di la ni nyes pa med do ces lus ngag gis dbang med du myong yang sems kyis dang du ma blangs pa tsam la yang nyes med du gsungs na gzhan rdo rje theg pa'i sgyu ma lta bu'i thabs shes kyis zin na lta ci smos pa'i phyir te lung nyid du sngags rnams kyi sngags kyi mthu ni bsam gyis mi khyab bo ces yang yang bshad pa'i phyir ro/_/'on yang bshad tshul 'di shin tu gsang zhing sba bar bya dgos te nyan thos kyi bslab sdom ma thub pa'i mtshang 'gabs gsang sngags la 'chol ba dag gis thos na dug sbrul la 'o ma blud pa ltar 'gyur ba'i phyir ro/_/des na nyan thos kyi bslab pa las grol ba'i tshul ni de lta bu yin no/_/de bzhin du rdul tshon las dbang len pa sogs kyang ched du bya ba min te/

lugs ma dang bris sku la sogs pa'i lha las dngos grub mi skye ba'i phyir te/_rdo rje mkha' 'gror/_de nyid med sems rnal 'byor pa/_/lha la dmigs pa byed pa dag_/kun tu gzugs brnyan yid kyis ni/_/lugs sogs rnal 'byor skye ba min/_/bdag nyid sangs rgyas thams cad dang*/_/dpa' bo thams cad 'di yin te/_/zhes bshad cing*/_rgyud pa 'dis ni/_smin byed dbang*/_grol byed lam/_bsrung bya dam tshig_thob bya'i 'bras bu dang bsre ba ste sre ba bzhi ldan du bzhed pas snang srid dbang gi 'khor lor rtogs pa'i phyir thun sgom gyi dbang las grol ba'i phyir ro/_/ma rig pa'i slad pas sbags pa nye ba'i nyon mongs par gyur pa'i gnyid ni spang bar bya ste/_rnal 'byor pa de ni gti mug chen pos nyon mongs pa'i phyir/_spang bar yang nges par nus pa'o/_/gsang ba grub pa las kyang*/_rkang brkyang bya ba spang nas ni/_/'khor ba'i bya ba dor nas su/_/rtag tu brtson dang ldan yid kyis/_/rdo rje sems mchog bsgrub par bya/_/'gyod dang gnyid dang rmugs la sogs/_/rab tu 'bad de spang bar bya/_/gzhan du bskal pa bye ba ni/_/brgyar yang 'grub par mi 'gyur ro/_/zhes so/_/'o na gnyid kyi tha snyad tsam yang mi ldog gam zhe na/_de ni ma nges te gnyid stug 'od gsal dang rmi lam sgyu lus su byin gyis bslabs pa'i gnyid ni spang bar mi bya ste/_rnal 'byor gyi dam pa yin pa'i phyir ro/_/rnal 'byor des zin pa ni gnyid ma yin no zhe na/_'khor ba pa'i gnyid mtshan nyid pa ni ma yin mod/_gnyid kyi sgra tsam btags pa la 'gal ba med de/_dang por gnyid kyi rnam pas 'jug pa'i phyir dang*/_pha rol gyi skye bos lta ba na gnyid log go snyam pa las mi shes pa'i phyir dang*/_'od gsal ba la gnyid log pas/_/ces kyang bshad pa'i phyir ro/_/des na/_bdag nyid kyi ni gnyid spangs nas/_/ces pa dang*/

gnyid ni spang bar mi bya ste/_/zhes pa ni de ltar mi 'gal ba yin te/_phyi ma la dgongs nas rje nA ros/_gnyid ni gti mug yin la/_gti mug ni rnam par snang mdzad do/_/gang rnam par snang mdzad byang chub kyi sems su nges pa de ni yongs su spang bar mi bya'o/_/zhes gsungs so/_/mdor na rnal 'byor pa des ni dngos po'i sgras bstan pa phyi nang gi chos thams cad kyi rang bzhin ni de kho na nyid spros pa nye bar zhi ba'i gnas shes pa'i rtogs pa de kho nas thams cad la rnam par dpyad de 'jug par bya'i gnyis 'dzin gyi 'ching bas 'jug pa ni ma yin no/_/sngags kyi skyed rdzogs kyi bya ba rnams kho na bya 'am zhe na/_sbyin sreg mchod sbyin dka' thub 'das/_/ces sogs te/_yo byad sreg pa'i sbyin sreg dang lha dbang bskur ba'i mchod pa dang bsnyung bar gnas pa la sogs pa'i dka' thub las 'das pa ste/_de dag ni bram ze la sogs pa me dang mchod sbyin dang dka' thub kyis grol bar 'dzin pa'i ched dang*/_las dang po pa kha cig gi tshogs bsag zhing sgrib pa srab par bya ba'i ched du bstan gyi de dag gis rnam par grol bar mi nus pa'i phyir ro/_/bgrang phreng dang lce rkan gyis bzlas pa'i sngags dang bsgom bya dang sgom byed dang bcas pa'i skyed rdzogs kyi bsam gtan yang rnam par spangs pa yin te/_sgra tshogs dang ngag gi 'jug pa thams cad A l-i kA li rdo rje'i sngags chen por lhun grub tu shes pas oM yig la sogs pa yig 'bru grangs can la sngags su 'dzin pa las log pa'i phyir dang*/_gang zhig gang gis gang du ji ltar sgom pa'i 'bad pa ni rmi lam la rmi lam du ma shes pas rmi lam gyi chu bo las thar bar bya ba'i phyir 'bad pa ltar mthong zhing bya nam mkha' las ma 'da' ba dang nya rgya mtshor 'phyo ba chu las mi 'da' ba ltar ji ltar rtog pa thams cad kyang chos dbyings de kho na nyid las 'da' bar med par shes pas 'khor gsum du 'dzin pa'i bsam gtan las log pa'i phyir ro/_/de bzhin du nyams kyis dogs pas mi 'da' bar 'bad pa'i dam tshig dang spang gnyen gyi mtshan mar dmigs pa'i sdom pa thams cad las rnam par grol ba yin te/

phyin ci ma log pa'i chos kyi tshul chen po la bzod par nus pas mtshan rtog gi gnas pa med pa'i phyir ro/_/de ltar rnam rtog gi sgom pa mtha' dag las 'das pa 'di ni phung po thams cad sreg pa'i phyir don dam pa'i sbyin sreg dang*/_mchod sbyin gyi dam pa dang*/_lha dang bcas pa'i skye bo thams cad kyis spyad par mi nus pa'i dka' thub dang*/_phyi rol pa'i drang srong dang thun mong du ma gyur pa'i sngags dang bsam gtan gyi mchog dang*/_las dang po pas dang por dkar ba'i dam tshig bla na med pa dang don dam pa'i sdom par 'gyur ba yin gyi shing bsregs pa dang me tog gtor ba la sogs pas ni de ltar ma yin no/_/de'i phyir rnyog med kyi rgyud las/_rnam rtog med pa'i sems gang ni/_/thab khung sgra yi mtshan ma nyid/_/bye brag phyed pa'i me nang du/_/gzugs kyi phung sogs lnga po rnams/_/sems las byung ba yam shing nyid/_/thams cad kyis ni sreg blugs bya/_/zhes bshad cing*/_brtag gnyis nyid las/_spros pa med pa'i bdag nyid la/_/lha dang sngags ni yang dag gnas/_/ces bshad pa'i phyir ro/_/'di dag la ni drang nges kyi don tha dad pa med do/_/rnal 'byor pa de'i mdun du brgya byin dang bdud sdig can dang tshangs pa dang dbang phyug chen po la sogs 'dod khams sam khams gsum na che ba'i lha rnams dngos su byung na'ang ba spu tsam yang g.yo bar mi bya na gnod sbyin dang lus srul po la sogs de dag gi yang bran las ches nyid bran du gyur pa'i gdon phra mo sa steng dang sa 'og tu rgyu bar byed pa rnams la lta ci smos te/_chos rnams kyi rang bzhin shes pa'i phyir/_nyam nga dang bag tsha med pa seng ge lta bur rgyu bar bya ste/_sam+bU Ta las/_de nas rang mdun mngon gyur nas/_/dogs pa kun la rgyab kyis phyogs/_/de nyid ldan pas rnam spyad bya/_/bdag nyid seng ge ltar mtshungs shing*/_/shes sogs bshad cing*/

'dus pa rgyud phyi ma las kyang*/_'jigs pa thams cad spangs nas su/_/dogs pa med pa'i sems kyis ni/_/seng ge lta bu'i spyod pa bya/_/'di la mi bya cung zad med/_/ces sogs seng ge lta bu'i spyod pa rgyas par bshad la/_rje nA ros de'i 'grel par/_mnyam par ma bzhag rnal 'byor pa/_/ces pa ni sgyu ma lta bur rtogs pas mnyam par bzhag pa dang ma bzhag pa'i rtog pa med par kun tu smyon pa lta bur rgyu bas na kun tu spyod pa ces bya'o/_/zhes gsungs cing*/_nges don ni/_rnam par rtog pas mi 'jigs pa ste/_brtag gnyis kyi na ro 'grel chen du/_seng ge gzugs kyis rnam par rgyu/_/zhes pa 'di'i rgyab tu/_bdag med seng ge'i sgra dang ldan/_/mu stegs ri dwags ngan 'jigs byed/_/ces drangs so/_/bza' btung ji ltar rnyed pa dang*/_/bgrod dang bgrod min spang mi bya/_/zhes pa'i yi ge'i don ni bshad zin la/_sbas don ni/_nA ro 'grel chen las/_bza' ba ni gzugs la sogs pa lnga'o/_/btung ba ni byang chub kyi sems zhu ba'i ro'o/_/bgrod pa ni ye shes kyi rgyur gyur pa'o/_/bgrod min ni lhan cig skyes pa'i ngo bo ste 'di dag dbyer med pa'i sbyor bas bgrod dang bgrod min spang bar mi bya'o/_/zhes gsungs pas gzugs sogs yul drug ro mnyam pa dang kun byang chub kyi sems la ma zhen zhing ched du mi 'dod pa dang ched du bgrod pa dang mi bgrod pa gnyis lhan skyes ro mnyam pa'o/_/chu ngogs su 'jug pa la sogs pa'i khrus dang gtsang sbra mi bya ste/_lus bkrus pas sems dag par 'gyur ba med pa'i phyir dang*/_nges don du phung po lnga ye shes lngar gzod nas dag pa'i phyir ma dag pa bkru bar byar med pa'i phyir ro/_/de bzhin du phyag rgya'i rnal 'byor ni gtsang sbra'i dam pa yin te/_shes rab dang thabs dang 'dus pa ste gsum la gtsang sbra gsum du rim par bshad pa'i phyir te/

'bum lnga'i lung*/_gtsang sbra dang po pho nya mo/_/gnyis pa zla ba yin par bshad/_/gcig 'dus tsa ru'i ston mo ni/_/gtsang sbra gsum pa yin par bshad/_/ces so/_/des na phyi rol la dga' ba'i ched du khrus rnams gsungs pa ste/_de nyid kyi 'phror/_rnal 'byor phyi rol dga' sems kyis/_/chu yi gtsang sbra kun spyad bya/_/rang sems dri ma can gyur la/_/gtsang sbra la ni dgos ci yod/_/ces so/_/de bzhin du rigs kyi chos dang ngo tsha dang rgan pa bkur ba la sogs pa ni grong gi chos te de rnams kyi rtog pas bcing bar mi bya'o/_/de'i nges don ni/_nang gi skyes mched mig la sogs pa rnams yul la 'jug pa ni mi dgag pa ste yul rang bzhin gyis dag par shes pas spyod pa'o/_/snying po dang rtsa sngags la sogs pa'i sngags ched du mi bzla zhing bsam gtan ched du mi sgom ste/_rtag tu bzlas pa dang bsam gtan las mi g.yo bar shes pas so/_/gnyid ni spang bar mi bya ste/_'od gsal du byin gyis brlab bo/_/dbang po rnams ni mi dgag par yul thams cad la rgya yan du gzhug ste/_yengs pa dang ma yengs pa bsres te ro mnyam mo/_/'jig rten na bza' rung ba dang mi rung bar grags pa'i sha thams cad kyang ched du spong ba dang len pa med par bza' ste/_'di ni 'gro ba de nyid la sman yon du'ang 'gyur te/_le'u bdun par/_rdo rje thod pa'i sbyor ba las/_/skye bo gang dang gang rnams kyi/_/sha ni mkhas pas bza' bar bya/_/sems can de de dbang du 'gyur/_/zhes so/_/nges don du ni/_phung po lnga la yid du 'ong mi 'ong bar mar mi 'byed par rigs lnga'i ngo bor shes pa'i rtog med du mnyam par spyod pa nyid sha thams cad bza' ba yin no/_/dogs pa dang bag tsha ba med pa'i sems kyis 'gro ba'i ris mthun pa dang mi mthun pa'i shes rab ma'i tshogs thams cad kyang lhan cig skyes pa'i ye shes kyi rgyur spyad pas dbang du bya ba ste/

nges don du phyi nang gi 'byung ba chen po rnams ni spyan ma la sogs pa rdo rje'i btsun mo yin la/_de rnams lhan cig skyes pa'i ye shes su dbyer med par sbyor ba ni btsun mo thams cad dga' bar byed pa'o/_/nA ro 'grel chen du/_dogs pa med pa'i sems kyis ni/_/zhes pa 'di de'i 'og tu phyung nas rang rkang du bshad de/_gang gi tshe bcom ldan 'das byang chub kyi sems kyi rdo rje dbang po dang lhan cig dbyer med pa nyid kyis bde ba chen po'i rnam par gnas par gyur pas bya byed dang bral ba'i phyir de'i tshe dogs pa med pa'i sems kyis so zhes rdo rje 'chang chen po dang bdag nyid tha dad du mi brtag pa la gsungs so/_/sngon gyi mdza' bo dang yul yid du 'ong ba dang dad pa can sogs la snying du sdug pa dang chags par mi bya zhing yid du mi 'ong ba dang gdug pa can bstan pa la gnod pa la yang zhe sdang gi sems su mi bya ste/_kun nas 'dzin pa las log pa'i phyir ro/_/nges don ni/_byang chub kyi sems ni thar pa'i lam sgrub pa'i mdza' bo yin la/_de la'ang chags par mi bya zhing nang gi skye mched drug la brten nas yul so sor 'dzin pa'i zug rngu ni 'khor ba skyed pa'i phyir gdug pa can te/_de yang rang bzhin shes pas sdang ba med par mnyam nyid du spyod pa'o/_/rdo dang shing dang 'byim pa sogs las byas pa'i lha'i gzugs brnyan rnams la phyag dang mchod pa mi bya ste/_de dag ni las dang po pa'i bsod nams kyi rten tsam gyi dbang du byas pa kun rdzob brdar btags pa'i lhar bstan par zad kyi/_yang dag par na 'jim pa'i gong bu gzhan dang de dag gi sra ba dang brlan pa dang dro ba dang g.yo ba dang go 'byed pa'i khams rnams rang bzhin gyis sangs rgyas lnga'i ngo bor dag pa la ni khyad par 'ga' yang med cing*/_dbyibs tsam ni ril por 'dzin pa'i blo'i gzhan dbang gis snang ba'i 'khrul par zad pas de la ni lha med pa'i phyir dang*/

rnam pa gcig tu na lha ni phyi nang 'gar yang gnas pa med cing*/_rnam pa gcig tu na lha dang lha ma yin par dmigs su med la/_rnam pa gcig tu na thams cad kyang lhar dag pa'i phyir ro/_/de dag la ched du brnyas pa bya bar bstan pa yang ga la yin te/_'di rnams kyi skabs su sam+bU Tar/_yang na thams cad la phyag bya zhing*/_yang na thams cad la phyag mi bya sogs mnyam nyid du spyod par bshad pas/_phyag mi bya ba kho na ched du sgrub pa ni ma yin no/_/de bzhin du g.yung po dang gdol pa dang ko pags mkhan dang phyag bdar mkhan sogs 'jig rten na rigs ngan par grags pa skye bo ya rabs rnams de dag la reg tu mi rung bar lta ba rnams dang bram ze dang rgyal rigs dang rje rigs dang dmangs rigs te rigs mthon por 'dod pas gtsang bar lta ba de thams cad la yang bdag gi lus ltar the tshom med par reg pa ste de dag las las rgya bsgrub par bya la/_res 'ga' gang la'ang mi reg pa sogs mnyam par spyod pa'o/_/dpal sa ra has kyang*/_nyam nga med pa'i sems kyis yi dwags gnas su nyal/_/gdol pa rnams dang 'grogs te ro yi 'khor lo drang*/_/mi bya med pa'i spyod pa tshad du bzung mi bya/_/zhes dang*/_bya med 'di bya med pa'i spyod pa rang shugs kyis/_/glang chen mtsho ru zhugs 'dra rtag tu smon sems kyis/_/dman pa'i chos rnams sbyang na grol bar mda' bsnun smra/_/zhes so//mdor na bdag nyid dgra bor mtshungs pa nas sdig pa dang bsod nams kyi bar thams cad kyang re dogs dang dmigs mtshan gyis ma gos par mnyam nyid du spyod par bya ste/_'phags pa klu'i zhabs kyi rim lnga las/_ji ltar bdag nyid de bzhin dgra/_/ji ltar chung ma de bzhin sring*/_/ji ltar smad 'tshong de bzhin ma/_/ji ltar bram ze de bzhin gdol/_/ji ltar pags pa de bzhin gos/_/ji ltar btung dang de bzhin gci/_/ji ltar bza' ba de bzhin bshang*/_/ji ltar dri bzang ga pur dag

/de bzhin bshang ba las byung dri/_/ji ltar bstod pa byed pa'i tshig_/de bzhin du ni smod pa'i tshig_/drag po rdo rje can de bzhin/_/ji ltar nyin mo de bzhin mtshan/_/ji ltar rmi lam de bzhin mthong*/_/ji ltar 'jigs pa de bzhin gnas/_/ji ltar bde ba de bzhin sdug_/ji ltar sdang ba de bzhin bu/_/mnar med mtho ris de bzhin te/_/de bzhin sdig dang bsod nams so/_/de ltar shes nas ye shes can/_/dogs pa med par thams cad byed/_/sbas pa'i brtul zhugs kun bsgrubs na/_/phun sum tshogs pa thams cad 'grub/_/ces gsungs so/_/rdo rje'i slob dpon la phyag bya ba ni ma gtogs te/_de ni yang dag pa'i ye shes kyi ston pa po dang ngan 'gro dang srid pa las sgrol ba po yin pa'i phyir/_slob ma grub par gyur pas kyang phyag bya dgos pa'i phyir te/_dngos grub thob pa'i slob ma gang*/_/yang dag ye shes snang ba po/_/mnar med spang ba'i rgyu yi phyir/_/grub pas bla ma mngon phyag 'tshal/_/zhes gsungs cing*/_slob dpon sangs rgyas ye shes zhabs skye ba gcig gis thogs pa des kyang slob dpon 'jam dpal bshes gnyen hrul por sprul pa la tshogs su phyag ma byas par lkog tu phyag byas pa na sngar ci'i phyir mi byed gsung ba la ma mthong ngo smras pas spyan lhung ste slar ye shes kyi spyan byin no zhes deng sang grags pa'i phyir ro/_/de ltar spyod pa dngos ji ltar bya ba bshad nas de'i bogs dbyung zhing 'jig rten dang rjes su mthun pa'i spyod pas glu gar ji ltar bya ba ni/_gal te dga' bas glu blang ste/_/de tshe rdo rje mchog ldan no/_/gal te dga' ba skyes pa na/_/thar pa'i rgyur ni gar bya ste/_/de tshe rdo rje rkang pas gar/_/yo gis mnyam par bzhag pas byed/_/ces dang*/_zhe sdang rnam dag rnal 'byor pa/_/glu ni rnam dag sngags su gnas/_/gar ni sgom pa byas pa nyid/_/de yi phyir na glu dang gar/_/yo gis rtag tu rtag tu byed/_/ces so/_/de la rdo rje'i glu ni mngon brjod bla ma dang mkha' 'gro rgya mtsho sogs las glu mang du bshad kyang*/

'dir ni ma rgyud spyi 'gro'i dbang du byas te dgyes pa'i rdo rje brtag gnyis nyid kyi brtag pa phyi ma le'u gsum pa rgyud thams cad kyi phyag rgya bsdus pa las bshad pa nyid thog mar brjod par bya ste/_kol+la i re Ti a bo la/_mum+mu Ni re kak+ko lA/_g+ha Na kri di ta ho badz+dza i/_kA ru Na ki a i ro lA/_ta hiM ba la khadz+dza I/_gA DeM ma da nA pidz+dzi a i/_ha le ka liny+dza raM pa Ni a i/_du d+hu raM badz+dza a i/_/tsa u sa ma kats+tsha ri si h+la/_kap+pu ra lA a i a i/_ma la in+d+ra na sa liM dza/_ta hiM b+ha ru kha i a i/_phreM kha Na khe Ta ka ran+te/_shud+d+ha a shud+d+haN+Na ma Ni a i/_ni raM su aM ga tsa Da wI/_ta hiM dza sa rA wa pa Ni a I/_ma la a tshe kun+d+hu ru bA Da i/_DiN+Di ma ta hiN+Na badz+dzi a i/_zhes sdebs sbyor ma nges pa'i rkang pa bco brgyad du gsungs cing*/_rje mar pas/_pad+ma la ni rdo rje gnas/_/pad+ma nyid ni zhing yin no/_/rgyun du cang te'u brdung bya ste/_/snying rjes ku co sgrog mi bya/_/de ru stobs ldan 'bad pas bza'/_/chang ni mang po btung bar bya/_/grogs po skal ldan gzhug par bya/_/skal pa med pa rnam par spang*/_/bzhi mnyam gla rtsi si h+la/_/ga bur rnams kyis byug par bya/_/der ni tshod ma sha chen gyis/_/bkang ba dag yang bza' bar bya/_/'gro dang 'ong ba 'gog mi byed/_/dag dang ma dag bsam mi bya/_/rus pa'i rgyan gyis lus la brgyan/_/de ru ro ni gzhug par bya/_/'dus phyir gnyis ni sbyor ba bya/_/der ni reg min spang mi bya/_/zhes bsgyur te/_'di la skad kyi ngo bo ni/_kha cig saMskr-ita'i zur cung zad chag pa'i zur chag gi skad dang*/_phal cher ni rgyud kyi thun mong ma yin pa'i brda'i skad du gnas pa ste/_kak+ko la ni chu skyes/_bo la ni rdo rje ste/_byang chub kyi sems kyi rdo rje stong pa'i chu skyes la zhugs pa'o/_/i re thi a zhes pa dang 'og nas 'byung ba'i i i zhes pa phal cher ni glu len pa'i phyir dkyus kyi lhad do/_/mum+mu Ni zhing ste phyir pad+ma dang nang du lte ba'i dkyil 'khor ni byang chub kyi sems kyi rdo rje rol pa'i zhing nyid do/_/g+ha Na ni skabs 'dir rgyun ma chad pa dang*/

kri pi TaM ni cang te'u ste cang te'u rgyun du sgrog pa yin la/_ka ru Na snying rje dang*/_Na ro lA ku co mi bya ba ste snying rjes 'gro ba la gnod pa'i ca co mi bya ba'o/_/nges don ni/_kri pi TaM rdo rje rgyas pa ste thabs dang*/_kA ru Na zhu ba ste shes rab dang*/_na ro lA sprod pa ste dbyer med du sbyor bas byang chub kyi sems kyi rdo rje 'jig rten gsum gyi gzugs 'dzin pa can no/_/ta hiM ni dus dar ram de ru zhes so/_/bA la ni stobs skyed pa'i phyir te sha'o/_/khadz+dza i ni mang du bza' ba'am 'bad pas bza' ba ste/_nges don ni phung po lnga rang bzhin med par spyod pa'o/_/gA DeM ni btsir ba'am mnan pa yin la/_ma da nA myos byed de btsir ba las byung ba'i chang ngo*/_/pidz+dzi a i ni btung bar bya ba ste/_nges don ni thabs shes btsir ba las byung ba'i byang chub kyi sems zhu ba ye shes lnga'i ro dang ldan par btung ba'o/_/ha le ni grogs po zhes sam kye zhes te bod pa dang*/_ka liny+dza ra ni skal ldan te pa ni a i zhes 'od du gzhug pa'o/_/du ng+hu raM skal med de badz+dza a i zhes 'od du mi gzhug pa'o/_/nges don du byang chub kyi sems pad+ma'i ze'u 'bru bzhugs pa ni skal ldan dang*/_phyir 'pho ba ni skal med de/_bkag nas rang bzhin med par 'jug pa'o/_/tsa tur sa ma zhes pa zur chags pa'i tsa u sa maM ni mngar skyur kha bska ste ro bzhi mnyam pa'i khams bzhi mnyam par byed pa'i phyir bzhi mnyam ste rnam par snang mdzad do/_/kas+thu ri zur chags pa'i kats+tsha ri zhes pa dug 'joms pa'i phyir gla rtsi ste mi bskyod pa'o/_/sih+la ni snang bar byed pa'i phyir nyi ma ste byang chub kyi sems dmar ba'i dngos po'o/_/kasu ra ni ga pur te gsil bar byed pa'i phyir zla ba'o/_/A i A i ni byug pa ste/_nges don du rnyigs ma'i khams thams cad de kho na nyid kyi ye shes kyi dngas ma bcom ldan 'das kyi skur gzung ba'o/_/ma la in+d+ha na ni tshod ma dang*/

sa lI dza ni sA lu las skyes pa ste sha chen no/_/ta hiM b+ha ru kha ni der mang du bza' ba ste/_nges don du phung po lnga po rnams rgyal ba lnga'i ngo bor rtag tu bdag gir byed pa'o/_/phreM kha Na 'ong ba/_khe Ta 'gro ba/_ka ren+te de dag mi 'gog pa'o/_/shud+d+ha dag pa/_a shud+d+ha ma dag pa/_N+Na ma Ni mi bsam pa'am mi lta ba ste/_nges don du skye 'gag tu mi rtog zhing mtshan mar mi bsam pas ye shes lhun gyis grub pa la 'jug pa'o/_/ni raM su ni mi rus kyi rgyan dang*/_aM ga yan lag gam lus/_tsa Da wI gdags pa ste rus rgyan gdags pa dang*/_sa rA wa skyes pa'i ro ste de ru dbugs bral gzhug pa'am dbul ba'o/_/nges don ni lus ni pad+ma'i sna rtse/_rus rgyan ni ye shes lnga'am rigs drug gi bdag nyid byang chub kyi sems/_gdags pa ni rang bzhin gyis gnas pa'am rkyen gyis 'phel ba/_ro ni bdag med pa ste bdag med pa'i byang chub kyi sems pad+ma'i sna rtser rnam par 'ching ba'o/_/ma la a dzaM zhes sam ma la a dza ni 'du ba ste tshogs kyi 'khor lo kun+d+hu ru ni snyoms par 'jug pa DiN+Di ma ni reg min te g.yung mo sogs te 'du ba'i tshe reg min mi spang bar bsten pa'o/_/nges don du nang gi skye mched rnams yul la 'jug pa ni 'dus pa yin la/_de'i tshe yul stong pa dang yul can 'od gsal ba dbyer med pa'i ye shes ni gnyis kyis gnyis sbyor ba dang ye shes kyang dmigs su med pa ni reg min te chos thams cad stong pa gnyis su med pa der 'jug pa'i don to/_/glu'i nges don rnams ni nA ro 'grel chen gyi dgongs pa go sla bar bshad pa yin no/_/de bzhin du gar yang dpal rdo rje'i gur du gsungs pa'i phrin las kyi khro bo mi g.yo bas bzhad gad mkhan lta bur byas nas rigs lnga dang yum bzhi 'gro ba gdul ba'i phrin las la gnang nas bskul ba'i gar gyi rol pa dang*/

spyir rnal 'byor dang bla med thun mong du bgegs la tsham dam bya ba dang sa bzung ba dang mchod pa'i gar la sogs pa gsungs pa ni rang rang gi skabs bzhin rnal 'byor pa rnams kyis dben par bya yi/_deng sang bod yul na ltad mo'i don du skye bo rnams bsags nas sngags kyi gar 'phyams byed pa 'di ni gsang sngags 'chol pa yin pas dngos grub mi 'byung gi steng du sngags srung thams cad ched 'khrugs pas nad dang mu ge sogs 'byung zhing byed pa po la yang dbang bskur gyi dam tshig yod na gsang sgrogs kyi ltung ba 'byin pa kho nar zad de/_dpal sa skya pa'i gdung rabs kyi yig tshangs su khon dkon mchog rgyal po'i gcen po khon shes rab tshul khrims ces bya ba sngags rnying ma'i grub thob cig yod pa rtag tu mtshams mdzad pas lan cig zhi khro'i gson bshing chen po'i gral bu la gcung gis byon nas 'khor ba'i tshe ltad mo mang po 'dug zhing khyad par sngags pa mang pos dbang phyug ma nyer brgyad kyi mgo brnyan dang phyag mtshan so so byas ma mo ral pa can gyi rnga stabs dang bstun te 'phyams pas ltad mo'i thog chod song zhus pas gcen gyi zhal nas bu da de gsang sngags 'chol ba'i dus bya ba de byung ba yin ma bzang da de gsang sngags rnying ma la grub thob mi 'ong*/_gzhan nyan du mi 'dod nga rang la gang yong a pho rgad po rang dbang che ba yin pas gter du sbed gsung nas yab mes kyi phyag dpe dang thugs dam gyi rten byin rlabs can thams cad gter du sbas/_khyod rang 'brog mi lo tsA la sngags gsar 'gyur zab mo yod 'dug pa zhus shog gsung*/_phyis chos skyong gi 'khu ldog byung nas cung zad cig bton nas gcung la gnang nas phur pa'i cho ga dang dus gtor tsam mdzad do ces snang ba nyid thugs bden pa yin no/_/skabs 'dir ni spyod pa'i rnal 'byor pas ni glu gar de dag bya bar ma dag ste 'jig rten pa'i tha snyad kyi glu gar thams cad kyang rnam par rtog pa med pas bya zhing sngon ma grags pa'i glu gar gyi tshogs kyang byed pa ste/

rdo rje bdud rtsi'i rgyud las/_snyan pa'i sgra yis glu blang bya/_/sngags dang ta lo ka la li/_/drug skyes la sogs grong dang ni/_/thun mong ba yi ngag nyid kyis/_/dga' dang bde bar byed pa yis/_/'di rnams blang bar bya ba nyid/_/ces dang*/_glu'i phan yon yang*/_glu ni rnal 'byor ma rnams nyid/_/mnyes byed shes rab smad mi bya/_/zhes dang*/_gur las/_chos 'byung mdun du gar gyi gzhi/_/rdo rje'i dam tshig glu blang zhing*/_/rdo rje'i rkang pas bro dang ni/_/mu rdza khyad par sgeg mo sogs/_/zhes dang*/_dang po'i sangs rgyas las/_dga' bde de bzhin spro ba yis/_/glu dang rol mo rnam par rol/_/dri dang phreng ba byug pa yis/_/rig sngags rgyal po rab bsgrub bya/_/ji ltar bde ba'i bde ba bzung*/_/ji ltar 'dod bzhin spyad par bya/_/ji ltar bza' dang spyod pas kyang*/_/mchog tu mi 'gyur bsgrub par bya/_/zhes dang*/_sa ra has/_glu gar gling bu rtsed 'jo rol mo'i tshogs su 'jug_/he ru ka yi gar dang drug las skyes sogs glus/_/sems la gzengs bstod cung zad skyo bar mi bya'o/_/zhes gsungs pa ltar/_'jig rten pa'i sgyu rtsal drug cu rtsa bzhi las glu gar du gtogs pa dgu bya ba'o/_/de lta mod kyi drug ldan ni gcig gis gar byed/_gcig gis glu len/_gcig gis ting ting shag dang*/_gcig gis rgyud mangs sgreng ba sogs drug gis cig char du byed par snang ba de dag bod na med kyang rang rang gi yul dus kyi glu bro la sogs pas gzengs bstod pa yin la/_glu yang ma nges pa ste rgya gar gyi grub chen rnams kyi do ha phal cher yang spyod pa'i dus su glur gar blangs pa yin pa'i phyir ro/_/mdor na rnam par mi rtog pa de kho na nyid kyi dran pa rtse gcig pas 'dod chags bde chen du 'ching ba'i phyir rnal 'byor pas 'od dpag med kyi nga rgyal gyis glu blang zhing he ru ka'i nga rgyal gyis gar bya la/

rnal 'byor mas ni gos dkar mo'i nga rgyal gyis glu blang zhing rdo rje phag mo'i nga rgyal gyis gar bya ba ste/_'dis ni bdag dang gnas dang rnal 'byor srung ba dang lha dbang du byed pa'i mchog yin te/_dran pa mi 'phrogs rnal 'byor pas/_/he ru ka yi gzugs kyi gang*/_/chags bral min goms sems kyis ni/_/'dod chags sems kyis sgom pa nyid/_/rdo rje chos dang sangs rgyas dang*/_/rnal 'byor ma dang ma mo yis/_/glu dang gar ni 'di dag gis/_/legs par glu blang gang yang bya/_/'di nyid kyis ni tshogs srung zhing*/_/de bzhin bdag yang srung ba nyid/_/'dis ni 'jig rten dbang du byed/_/ces so/_/mdor na rnal 'byor pa de la ni ngag gi brjod pa thams cad bzlas pa dang rdo rje'i glu/_rkang pa gang du bkod pa ni dkyil 'khor/_yan lag skyod pa dang sor mo bsgyur ba thams cad ni phyag rgya dang gar/_gang sems pa ni bsam gtan yin te/_brtag pa dang po'i de kho na nyid kyi le'ur/_A l-i kA l-i rab brtags pas/_/brjod pa bzlas par yang dag bshad/_/rkang pa'i rjes ni dkyil 'khor nyid/_/nyid phyir dkyil 'khor brjod par bya/_/lag pa bsgyur ba phyag rgya yin/_/sor mo nyed pa'ang de bzhin no/_/gang phyir rnam sems bsam gtan yin/_/gang bsams de ni bsam gtan no/_/zhes dang*/_brda dang gnas kyi le'u las/_mi bya cung zad yod ma yin/_/rtag tu mi bza' yod ma yin/_/'di la mi bsam yod ma yin/_/bzang ngan mi smra gang yang med/_/ji ltar bdag nyid de ltar gzhan/_/de bzhin bdag ni nga mchog nyid/_/'di ltar sem pas rnal 'byor dag_/bza' dang btung ba la sogs spyad/_/yan lag ji snyed bsgyur ba dang*/_/chag rnams rab tu rgyas pa nyid/_/he ru ka dpal gnas zhugs pas/_/de snyed sngags dang phyag rgya yin/_/zhes gsungs cing*/_rnam dag ye shes gzugs can dang*/_/'khor ba'i rnam par rtog pa la/_/khyad par cung zad yod ma yin/_/zhes pa'i don shes pas 'jug pa'i phyir ro/_/nges pa'i don ni/

dus kyi 'khor lor g.yon rkyang ma'i rlung dag pas g.yon brkyang nas sa'i dkyil 'khor gyi rgyu ba dag pas rdo rje'i gdan gyi bar du 'dug stangs rnams su bshad cing*/_glu ni rnam dag sngags su gnas/_/gar ni bsgom par bya ba nyid/_/ces pas rlung dang sgra tshogs rdo rje'i sngags su grub pa nyid glu dang bzlas pa yin la/_thabs shes dbyer med pa'i bde stong gi sgom pa rgyun mi 'chad pa nyid gar yin te/_gsang rgyan rnam par bkod pa'i rgyud las/_lha mo bzhi dang yang dag sbyor/_/sbyor ba'i bde ba yang dag gnas/_/bcom ldan 'dod can gar mdzad de/_/rdo rje 'gying ba sogs nyid las/_/'dir bzhugs kun gyi bdag nyid ni/_/gsang ba'i snying po thub pa che/_/rdo rje lha mo mnyam sbyor bas/_/gar mkhan gar ni ma lus byed/_/ces dang*/_dang po'i sangs rgyas las/_me tog tsan+dan chu skyes sogs/_/ji ltar mthong bas bde gyur pa/_/de ni dga' bar yang dag bshad/_/sems can kun la yang dag gnas/_/rdo rje chu skyes mnyam par sbyor/_/gang zhig sems ni rnam par gnas/_/sems kyi mtshan nyid gang zhig ni/_/dga' ba chen po 'di la brjod/_/ces dang*/_mnyam sbyor las/_nyin re'am yang na zla re'am/_/yang na de bzhin lo rer ni/_/ji bzhin byin gyis brlabs nas kyang*/_/sangs rgyas bde mchog gar bya'o/_/zhes so/_/spros bcas kyi rig spyod 'di yun ji srid du bya zhe na/_gsang ba 'dus pa'i rgyud phyir/_gal te zla ba drug gis ni/_/zhes zla drug tu spyod par gsungs la/_bde dgyes la yang rje mar rngog gi yig char zla ba gsum mam drug gam bdun du spyod cing*/_des ma grub na spyod pa bzhag nas drag shul gyi tshogs sgrub par gsungs so//de dag ni spros bcas kyi spyod pa'i mtshan nyid spyir bshad pa yin gyi bye brag tu phye na phyi'i cha byad dang grogs la ma ltos par spros bcas kyi rig spyod byed pa'ang yod de/

rnal 'byor gyi dbang phyug te los gnas brtan gyi sring mo'i bur mdzad pa'i tshe dge slong gi cha byad kho nas spyod pa mdzad pa dang*/_zhang g.yu brag pas rdo rje rnal 'byor ma'i sgrub pa mdzad nas bogs dbyung ba'i phyir brtul zhugs kyi spyod pa zla ba drug mdzad de lam kha'i 'grul pa la rgyag pa dang zhing smor ba'i gshol phrogs te rmod pa dang rmod col 'di mi mdzad bya ba med pa mdzad thugs kyi sgo nas rje btsun ma'i 'khyer so gsum dang ma bral bas ku co 'phyong rgyug mtha' yas par mdzad/_khyad par dge bshes nyang bran chos yes chos gra bdo ba'i sar byon nas spyod pa sna tshogs mdzad pas/_khong na re bla ma chen po 'di spyod pa 'di lta bu mdzad pa la dgos pa gcig yod de/_'od zer gcen po zhang sgeg po na re thugs dam gyi rtsal sbyong zhig yin thag chod pa'i slob dpon smyo ba mi srid zer gzhan thams cad kyis smyo bar thag bcad skad/_de'i tshe snang sems dbyer med du ro snyoms te lha lung nags kyi spyil po nas rdo rje'i mgur gsungs pa spos khar yer pa bas gsan zhes bshad pa dang grub chen o rgyan pa sogs kyis kyang cha byad dang grogs la ma brten pa'i rig spyod mdzad pa'i phyir ro/_/skabs don ni bcom ldan 'das ma'i skyed rim la brtan pa thob cing sngags kyi mthu dang ldan zhing rdzogs rim la drod chen po thob pa des spyod pa 'di bya bar spro na rdo rje'i slob dpon la bkas gnang ba zhus te sngon ma thob na skabs der spyod pa'i brtul zhugs blangs nas he ru ka'i cha byad du byas te lung bstan pa'i grogs dang bcas pas gnas ma nges par gzung 'dzin gyi zhen pa thad kar bcad de seng ge ltar bag tsha ba med pa dang glang po che smyon pa ltar bza' gtad dang bral bas rkyen snang thams cad la bsre zhing nam chos nyid kyi rang sa ma bcos par ma zin gyi bar du spyod pa yin la/

'di'i rjes thob ni skyed rim lha'i rnam pa gtso che zhing de kho na nyid shes pa'i ngar gyis rgyas btab ste dbyer med du spyod pa yin no/_/phyi rabs pa kha cig skra dbang thob ma thob ces sgrog par snang yang spyod pa'i brtul zhugs las gzhan tshad ldan las gsungs pa ma mthong la/_spyod pa'i brtul zhugs la yang rdo rje sems dpa'i brtul zhugs dang he ru ka'i rtul zhugs gnyis bshad pa'i snga ma ni bla med kyi spyi 'gro yin la/_phyi ma ni ma rgyud kyi thun mong ma yin pa'i brtul zhugs te nyan thos kyi dge slong len pa na chos gos dang lhung bzed sogs mkhan pos byin gyis brlabs te ster ba ltar he ru ka'i rgyan dang phyag mtshan sogs sa bon dang phyag mtshan las bskyed cing byin gyis brlabs te byin nas nges pa'i don bshad de cha byad kyi de kho na nyid shes pa la 'god pa yin la/_de nyid la skra dbang gi ming du 'dogs na ni ming thams cad glo bur ba yin pa'i phyir 'gal ba med do/_/kha cig rig dbang lnga'i cod pan gyi dbang gi skabs kyi/_ral pa'i thor tshugs kyis brgyan pa'i/_/rin chen dbu rgyan dam pa dang*/_/zhes pa'i tshig la brten pa'i bcos ma'i dbang byas nas de phyin skra breg tu mi rung ba'i dam tshig 'bogs skad kyang blun po mang du byed du zad de/_rig dbang lnga ni rnal 'byor rgyud dang yang thun mong yin pa'i phyir dang*/_ral pa'i thor tshugs kyis brgyan pa'i/_/zhes sogs kyi tshig yang bde mchog lo nag gi cod pan gyi dbang 'bogs tshig spyi khyab nyid yin pa'i phyir dang*/_cod pan gyi dbang thob nas skra breg tu mi rung na rab byung gis rig dbang lnga len mi srid pa'am/_yang na ni chu dbang thob nas mgo chu dang ma bral ba dang phyi ma gnyis thob nas lag pa rdor dril dang ma bral dgos par yang mtshungs pa'i phyir ro/_/des na cod pan gyi dbang thob nas tshor ba'i rang bzhin rin 'byung du shes pas tshor ba la chags sdang rmongs gsum mi byed pa dang*/

rdo rje slob dpon cod pan du mi 'bral bar bkur ba nyid shes dgos pa yin gyi de phyin phyi'i dbu rgyan dang dar dpyangs rtag tu 'bud mi nyan pa'i don min pa ltar skra tshab kyi thor tshugs dang bcas pa'i cod pan ster ba na yang de kho na ste skra breg mi rung ba'i don min la/_spyir skra breg pa dang mi breg pa sogs kyi lus kyi phyi byad phyogs re la dam tshig tu mngon par zhen pa'i rig spyod pa ni ches ngo mtshar te de la ni/_bslab dang dbang las rnam par grol/_/zhes pa'ang ji ltar 'byung*/_des na mu stegs dbang phyug pa'i dbang bskur la dpe byas nas rdo rje theg pa'i bstan pa mi bshig pa gal che'o/_/de bzhin du rang gi bla ma'am bla ma'i bla ma sogs rig spyod grub pa'am grub par grags pa cig byung ba rgyu mtshan du byas nas bram ze rnams rigs kyi cha byad byed pa ltar 'di ni bdag cag gi rigs kyi chos lugs so zhes he ru ka'i cha byad ltar 'chos pa dang*/_rgyan de yang bal glang gi rus pa dang dung dkar gyi rus pa sogs las byas pa dka' tshegs chen pos nyos te nyin gon zhing mtshan mo 'bud la skye bo rnams kyi g.yu dang byu ru la sogs pa'i rgyan ltar lta bas byi dor dang 'bad de srung bas dus 'da' zhing yul gru so so'i tshong khe spogs dang 'du 'dzi lhur byed pa rig spyod par khas 'che ba du ma snang ba'i phyir da ni rig spyod kyang 'chol ba'i dus yin par go'o/_/mdor na Dom+bi he ru ka dang sa ra ha dang sin+d+ha pa dang ku ma pU tsa dang gling bu pa la sogs pa he ru ka'i cha byad dang spyod pa 'dis mchog gi dngos grub thob pa rgya gar du ni bgrang ba las 'das pa byung ba yin no/_/spyod pa 'di la gnas pa de ni skyed rdzogs kyi sku'i dkyil 'khor du zhugs pa yin la/_so sor sdud pa dang bsam gtan gyi rnal 'byor mthar phyin pa ste lus dag pa dang rtsa byang ba dang lam dus kyi sku rdo rje mngon du byas pa ces bya ste/

nang don las/_de tshe brtul zhugs spyod pa yis/_/sbyor lam bgrod nas mthong bar sbyor/_/'di ni so sor sdud pa dang*/_/bsam gtan bzhi ldan lam yin te/_/rtsa ni sbyang ba zhes kyang bshad/_/bsam gtan yan lag bcas pa yis/_/mngon par shes pa lnga thob gsungs/_/sku yi dkyil 'khor du zhugs pa'o/_/zhes so/_/de ltar spyad pas dbang po rnon pos zhag bdun nam zla ba gsum mam/_'bring gis zla ba drug gam/_tha mas lo la sogs pas srog rtsol dbu mar brtan zhing 'dzin pa grub ste de kho na nyid phyin ci ma log pa mngon sum du mthong ba'i lam rnyed par 'gyur la/_de ni gsung gi dkyil 'khor du zhugs pa dang ngag dag pa dang rlung byang ba zhes bya ste/_nang don las/_de nas srog rtsol sbyor ldan pas/_/mthong lam la ni sbyor bar byed/_/rtag tu 'dzin pa'i stobs kyis ni/_/rdo rje sems dpa' yang dag 'grub/_/rlung gi rnal 'byor zhes bya'o/_/zhes so/_/mdor na lam dus kyi gsung rdo rje dang spros bral gyi rnal 'byor grub pa yin no/_/gal te mchog ma thob na ni slar spros med dang shin tu spros med kyi spyod pas bogs dbyung bar bya'o/_/ji srid 'tsho'i bar du spyod pa 'di la gnas par bya ba ni ma yin no/_/sgrub thabs 'di ni gtso bor bde mchog gi phyogs yin mod kyang rgyud de dag tu spyod pa'i gzhung mang ba'i phyir yi ges 'jigs pa dang*/_'phags pa lhas gsang ba 'dus pa'i spyod bsdus su yang spros bcas kyi spyod pa mnyam sbyor nas kha bkang nas gsungs cing rgyud ni rgyud gzhan gyis rtogs par bya'o zhes gsungs pa'i phyir/_'dir dgyes rdor gyis kha bkang nas bshad pa yin no/_/da ni gnyis pa spros med kyi spyod pa bshad par bya/_spyod bsdus sgron me las ni 'dus pa'i rgyud kyi/_ri bo shin tu dben pa dang*/_/dgon pa chen po'i sa phyogs ni/_/'bras bu me tog rnams kyis brgyan/_/'dir ni bsam gtan bsdus pa'o/_/zhes sogs kyi rim pas khang pa dben par dkyil 'khor mngon par bskyed de lha mo dgu'am med na reg bya rdo rje ma kho na dang ldan pas bdag byin rlabs kyi rim pas mi bskyod pa phyung nas slar bcug nas bdag nyid dkyil 'khor gyi bdag por byas nas 'khor gzhan rnams kyang phyung ste bkod nas mnyes par byas te phyag rgya dang lhan cig ril 'dzin dang rjes gzhig gis don dam pa'i bden par 'jug go/_/slar spyan sogs kyis bskul bas bdag byin gyis rlab pa sgyu ma lta bu'i tshul gyis skad cig gis langs te nyams rnam pa dgu la rol zhing mi zhum pas 'dod pa'i yon tan bzhi po re re zhing rnam pa gsum la rjes su spyod cing de nas 'dod chags kyi tshul rgyas pas reg bya'i sbyor ba sgom pas zla drug tu spyod par gsungs te bslab dang dbang las grol tshul sogs ni sngar spros bcas kyi skabs su bshad pa dang mtshungs pa ste/

spyod bsdus nyid las/_bdag nyid dngos po thams cad kyi bdag nyid du bstan pa'i phyir 'jig rten pas snang ba'i dam tshig rnams gang yin pa la sbyar ba la sogs pa'i rim gyis mngon par 'dus byas la/_'jig rten pa'i mtshan ma la dmigs pa spangs te rab tu gsang ba'i gnas su 'dug ste longs spyod par bya'o/_/de bzhin du lag pa'i phyag rgya mi bcing ba dang dkyil 'khor med pa dang thab khung med pa dang mchod rten gyi las mi bya ba dang glegs bam mi baglag pa dang lus kyi ngal dub spang ba dang ras ris dang shing dang rdo'i gzugs brnyan la phyag mi bya ba dang nyan thos dang rang sangs rgyas rnams la skyabs su mi 'gro ba dang chos grangs med pa dang thang cig dang skar ma'i dus la ltos pa mi byed de/_'di dag thams cad ni nang gi bdag nyid kho nas rdzogs par byed do/_/ces gsungs te/_gsang ba'i tshul gyis dngos rig dang bcas te skyed rdzogs dbyer med du sgom par gsungs la/_bde dgyes kyi phyogs las ni spros med kyi phyogs 'di la tshad nges par ma gsungs te/_rnal 'byor pa'i tshul mtha' yas pas 'jug pa'i phyir ro/_/des na skabs 'dir ni rnal 'byor pa spros bcas kyi spyod pas mthong lam thob pas ni thugs rdo rje'i rnal 'byor spyod pa'i phyir sgrub pa yin la/_spros bcas kyi spyod pa la mi 'jug pas ni kun bzang gi spyod pa'am gnas grogs cha byad zas skom ni rang gis ji ltar 'dod pa bstan pas rtse gcig tu nang gi rnal 'byor sgrub pa'i phyir spros med kyi spyod pa ces bya'o/_/des na sngar spros bcas kyi spyod pa'i skabs su bshad pa'i cha byad gnas grogs bza' btung spyod pa dngos glu gar te rnam pa de thams cad kyi phyi'i mtshan ma rnams btang snyoms su byas te de dag gi nges pa'i don kho na rnam par mi rtog pa'i sems kyis mar me'i rtse mo dang chu bo'i rgyun ltar spyod pa ni spros pa med pa'i spyod pa ste rdo rje'i slob dpon dmigs med kyi mos pa drag pos spyi bor bkur zhing byang chub kyi sems mi nyams pa'i bsam gtan la gnas la/

'di ni spyi bo'i 'khor lo dngos yin gyi 'di dang mi ldan na mi rus kyi 'khor lo 'bum gyis spyi bo bkab kyang cha byad tsam las gzhan cir yang mi 'gyur ro/_/de bzhin du phyi nang gi pha rol tu phyin pa drug dbyer med du mi 'bral bar shes pa nyid rgyan drug gi dam pa yin la/_nyon mongs pa bcom pa ni smad g.yogs/_'byung ba lnga dag pa ni cod pan/_shes rab stong nyid ni kha TAM ga_thabs snying rje chen po ni Da ma ru/_bde chen rtag tu skyong ba ni thod pa ste/_cha byad phyag mtshan dang bcas pa'i mchog ni de lta bu yin pa'i phyir cha byad kyi skabs don ni des grub la/_rgyan gyi de kho na nyid rgyud la ma 'dres pa'i cha byad tsam la ni snying po ci yang med do/_/nyon mongs pa lnga bcom zhing yul lnga la rnam par mi rtog pa'i phyir sha lnga dang bdud rtsi lnga ste bza' ba dang bza' ba ma yin pa thams cad ye shes kyi bdud rtsi mtshan ma med par gzod ma nas dag par shes pa ni bza' ba'i dam tshig rnams kyi mchog ste bshang gci sogs ched du sgrub dgos pa yang ma yin no/_/dam tshig gi phyag rgya tsaN+Da li 'bar zhing yul snang rang bzhin gyis dag par shes pas snang ba thams cad mi dgag par bsten pa chos kyi phyag rgya dang rang byung gi ye shes bcos min gnyug ma lhan cig skyes pa dang 'du 'bral med pa phyag rgya chen po ste de dag dang mi 'bral ba ni grogs las kyi phyag rgya'i mchog yin pa'i phyir ro/_/d+hU tI dang gnyug ma'i shing gcig dang dbang po'i sgo'i dur khrod dang nang gi ma mo'i khyim dang rnam rtog nub pa'i mtshan mo dang 'khor lo'i bas mtha' rnams su rnam par mi rtog pa'i ye shes 'ching ba'i phyir phyi rol gyi gnas la ltos pa ma yin no/_/de bzhin du lhan cig skyes pa'i bde ba chen po dang rnam kun mchog ldan gyi stong nyid gzod ma nas dbyer med pa'i de kho na nyid so so rang gis rig pa'i ye shes kyis rtag par spyod pa ni rdo rje thod pa'i sbyor ba ste de dang mi 'bral bas chos thams cad kyi snang cha skyed rim ngo bo rang bzhin gyis dag pa rdzogs rim sgra tshogs thams cad sngags kyi bzlas pa kun nas rtog pa thams cad chos nyid du shes pas chos brgyad kyi blang dor rang sar grol zhing bsam gtan gyi sgrib pa'i rtog pa thams cad zhi la/

kun nas btags pa'i sdom pa dang dam tshig gi 'ching ba las grol ba'i phyir khrus dang gtsang sbra dang grong gi chos dang bza' bya bza' min bgrod bya bgrod min sogs dang sbyin sreg dang mchod sbyin dang dka' thub dang sngags dang bsam gtan la sogs pa 'khor gsum gyi rtog pas 'du byas pa'i gnas pa thams cad nye bar zhig zhing phyi rol dang nang gi lha la byang chub re ba med pa/_gnyid stug 'od gsal dang rmi lam sgyu lus su byin gyis brlabs pas gti mug gis rdzi ba med pa chos thams cad bde stong lhan cig skyes pa'i rigs gcig tu spyod pa'i phyir sngar ji ltar bstan pa'i spyod pa de thams cad kyi chu bo rnam par mi rtog pa'i ye shes kyi rgya mtshor gcig tu gyur pa yin la/_'bad rtsol la ma ltos pa'i rdo rje'i glu gar rgyun mi 'chad pa ste yang dag pa'i gnas de lta bu shes pas kun rdzob drang don gyi cha byad dang ldan pa'i spyod pa sogs la rjes su sgrub par yang mi byed cing 'gog par yang mi byed de mnyam nyid du gnas pas spyod pa'o/_/'di'i rjes thob ni sgyu ma lta bu ste sgyu ma gsum dbyer med du bsre ba'i phyir ro/_/spyod pa 'di la ni gnas skabs gdul bya la sogs pa'i dbang gis phyi'i cha byad cir yang snang ba yod de/_dpal mgon klu sgrub yab sras dang*/_thogs med mched/_phyogs glang*/_chos grags dang*/_jo bo rje la sogs pa rgya gar gyi mkhas grub mtha' yas pa dang*/_bod yul du'ang lo tsA ba rin chen bzang po dang*/_mkhas grub khyung po rnal 'byor dang*/_rje sgam po pa nas bzung ste sgrub rgyud 'di'i dam pa phal che ba rnams/_phyi ru nyan thos spyod pa skyong*/_/nang du 'dus pa'i tshogs la dga'/_/zhes pa'i tshul gyis ngur smig 'dzin pa'i dge slong gi brtul zhugs la gnas pas spyod pa 'dis lam yongs su rdzogs par mdzad pa yin la/_de bzhin du bi na sa la sogs pa chang tshong gi tshul dang*/

su kha d+hA ri la sogs pa gzugs tshong gi tshul dang*/_mchog sred la sogs pa bram ze'i tshul dang*/_gzhan yang rgyal po dang blon po dang btsun mo dang tshong dpon dang khyim bdag dang 'bangs phal pa dang dka' thub pa dang zad byed pa dang ral pa can la sogs phyi rol pa'i brtul zhugs dang*/_gdol pa dang rngon pa la sogs pa'i gzugs dang mu to ba lta bu'i bar du ji ltar 'dod pa'i brtul zhugs dang*/_cha byad la gnas pas nang gi rnal 'byor 'di kho na mar me'i rtse mo dang chu bo'i rgyun ltar sgrub pa bgrang ba las 'das pa 'phags yul du byung zhing*/_bod yul 'dir yang 'brom ston rgyal ba'i 'byung gnas dang rje btsun grags pa sku mched sogs tshangs spyod kyi dge bsnyen la gnas pa dang*/_rje btsun mar rngog sogs khyim pa'i tshul 'dzin pa dang*/_rje mi la sogs dka' thub pa'i rnam pa can dang*/_grub chen gling ras sogs cha byad ma nges pa'i rnal 'byor pa dang*/_gzhan yang sbas pa'i tshul gyis spyod pa mtha' yas par byon pa yin no/_/cung zad zhib par phye na dam pa de dag gi rnam par thar pa yang rtogs pa mthar ma phyin gyi bar du spros med kyi spyod pa dang mthar phyin nas rang nyid kyi rlabs chen gyi mdzad pa rnams phyogs las rnam rgyal gdul bya 'dul ba'i cha rnams tshogs spyod chen po yin mod kyang de thams cad skye bo'i snang ngor yul dus de'i tha snyad nyid kyis sbas tshul du spyod pa'i phyir spros med kyi spyod par bzhag pa la 'gal ba med pa yin no/_/des na nang spros med kyi spyod pa phyi nyan thos kyi brtul zhugs la gnas pas byas na bstan pa'i phyi rgya srung sla zhing lam gyi bar chad nyung ba la dgongs nas/_rje 'bri khung pas kyang*/_rig spyod khyad par du 'phags pa tshul khrims rin po che yin/_zhes dang*/_rtsa rlung gi gnad 'dul ba lhag par zab/_ces gsungs pa yin no/_/mdor na spros med kyi spyod pa 'di lta bu la ni sngon du spros bcas kyi rig spyod ched du 'gro dgos pa ma yin te zla ba drug la sogs pa'i dus kyi nges pa'ang med la/

'di kho na'i sgo nas kun bzang dang gsang spyod dang shin tu spros med dang tshogs spyod dang phyogs las rnam rgyal gyi spyod pa'i bar du grub pa shin tu mang zhing gsang sngags gsang sngags nyid du spyod pa yin pas 'di ni sngags spyod kyi mchog tu gnas pa yin no/_/spyir ni spyod pa 'di'i dus rdzogs rim mtshan bcas dang mtshan med bsre bas mtshan med sgrub tu med cing mtshan bcas spang du med pa'i tshul gyis rtse gcig tu sgrub pa yin la/_khyad par skabs 'dir/_bcu drug phyed phyed thig le can/_/zhes bya ba la sogs pa'i rim pas bde chen 'dzag med du 'ching ba nyid gtso bor byed de rjes dran bde stong gi sgom pa nyid lhur byed pa yin no/_/de dag ji ltar sgrub pa ni sa bon tsam zhal gdams su yang gsal zhing spyir bla ma dam pa'i man ngag smar khrid du rgyud la 'dres pa dgos pas 'dir mi spro'o/_/spros bcas kyi rig spyod dngos la ni drod chen po'i sgo nas tshar gcod dang rjes 'dzin gnyis ka mi nus na skye bo'i bzhad gad kyi gnas su 'gyur te/_slob dpon dzA lan+d+ha ra pas nag po spyod pa la ga'u zhig bskur nas 'di kha ma phye bar khyer la o rgyan du song dang dur khrod cig na bud med mang po gral byas pa'i mjug na bud med ngams nag pa bongs thung ba khur tshos g.yon gyi steng na sme ba sum brtsegs yod pa cig yod kyi de la phul la byin rlabs zhus cig gsung pas/_de khyer te byin rlabs zhus pas des ga'u'i steng du me tog gcig bzhag nas ngas byin gyis brlabs yod kyi slar kha ma phye bar slob dpon la phul zhig_lam du 'jigs pa byung na lta stangs gyis dang zlog par 'gyur ro zer te/_lam du stag byung ba la lta stangs byas pas rengs pa dang rlom pa skyes te ga'u kha phye bas rus rgyan zhig 'dug nas de lus la btags te bla ma'i drung du phyin nas bdag spyod pa bgyid par zhus pas/

bla mas spyod pa ma ran gyi ma byed gsungs kyang ma nyan par 'khor rnal 'byor pa pho mo lnga brgya khrid de spyod pa la byon te chu bo gang+ga kha T+wAM gas bzlog ste bar bcad nas byon/_mya ngam gyi thang zhig tu sleb pa dang chu ma rnyed nas thams cad skom pa'i tshe mi gcig ka ra wa ti stong pa cig khyer thong pa khur glang gnyis ded de byung ba la chu dris pas chu yod de nga'i glang stag gis zar 'ong zer/_bdag gis srung ngo byas pas chu tshol du song ba'i shul du stag byung ba la 'khor bcas thams cad kyis srung ma thub lta stangs byas pas kyang ma thub ste glang gnyis po zos/_de nas mi de byung ste glang gnyis stag gis zos byas pas mi de slob dpon dzA lan+d+ha ra par gyur te de'i phyir spyod pa ma ran gyis ma byed gsung*/_yang ma nyan par byon pas 'khor bcas shin tu ltogs te nyam thag pa na chu 'gram zhig na mi ro zhig 'dug pa za bar brtsams pa la gri med nas mi gnyis byung ba la gri g.yar bas ci byed zer/_'di za'o byas pas/_spyod pa byed na 'di ltar gyis zer nas bya rog gnyis su byas te ro de zos nas yang mir byas/_slar slob dpon du gyur nas sngar bzhin gsung*/_yang ma nyan par byon pas chu bo chen po cig gi 'gram na 'dze mo nyam thag pa cig 'dug pa na re ngas chu 'di la 'gro bar ma nus kyis spyod pa 'khor bcas kyis nga khur la sgrol bar zhu zer ba la thams cad skyug bro nas sna bkab ste phyin/_'khor gyi tha ma bsod snyoms pa snying rje che ba zhig yod pa des snying rje skyes te khur bas chu'i dbus su sleb pa na bud med de rdo rje rnal 'byor mar gyur nas spyod pa ma ran gyis spyod pa ma byed zer te bsod snyoms pa de skad cig gis grol bar byas te tsa bu pa ces bya ba'i grub thob tu gyur/_gal te de slob dpon gyis khur na lnga brgya po skad cig gis grol bar 'gyur skad/

yang byon pas rgyal po phyi rol pa cig la blon po gsang sngags la mos pa gcig yod nas des slob dpon la bde mchog gi sgrub thabs zhus te bris sku bzhengs/_tshogs 'khor zhus pa na mi nag po thor tshugs can zhig byung nas tshogs kyi slob dpon khyod kyis mi 'ong ngas bya'o zer ba la ma bcol bar slob dpon nyid kyis mdzad/_tshogs thon khar de bde mchog tu gyur nas bla ma'i bka' bcag pas tshe 'dir spyod pa mthar mi phyin sgrib pa sbyong ba'i phyir bstan bcos du ma brtsoms cig_srid pa bar ma dor rjes su 'dzin no gsungs nas mi snang bar gyur te/_de la tshogs dpon zhus na 'khor tshom bu dang bcas pa de nyid du grol bar 'gyur skad/_bris sku de gzhan gyis mthong nas rgyal po la bsnyad pas blon po yang chad pas 'jigs te smyug dong du bcug nas yul gzhan du bskur ba sgo bas zin te rgyal pos mthong bas dbang phyug dang u ma zhabs 'og tu mnan pa de la blon po la chad pa byed par brtsams/_blon pos slob dpon la zhus pa yin no byas pas slob dpon bkug ste lha gnyis steng 'og bsgyur du bcug_de nas yul gzhan zhig tu rgyal po zhig gis bde mchog gi sku zhig byas te slob dpon la rab gnas zhus pas slob dpon gyis go la gsol 'phro zhig zhal nas bton nas lha'i zhal du bcug nyid phyir byon pas lha rjes la 'brengs te byung*/_bstan pa gnas kyi bar du 'dir bzhugs gsungs pas bzhugs te byin rlabs can du grags/_de'i tshogs 'khor gyi gtor ma skyel tshe gtor stegs khar mi nag po cig byung ba slob dpon la zhus nas nang du bkug pas dzA lan+d+hA ra par gyur te bla ma dang yi dam dang mkha' 'gro'i bka' bcag pas tshe 'dir spyod pa mi 'grub kyis yi dam gyis lung bstan pa ltar bstan bcos rtsoms cig gsung ste mi snang bar gyur/_de nas bde mchog gi mngon dkyil dang dpyid thig la sogs pa du ma mdzad de srid pa bar dor mchog thob bo ces bde mchog nag po pa'i lo rgyus las bshad cing*/

slob dpon 'bar ba'i gtso bo yang bla mas ma gnang bar spyod pa la byon pas mu stegs kyi rnal 'byor ma ma smad gnyis la shing sdong gi rtsa ba na ting nge 'dzin byed/_bu mo shing thog srung gi gda' ba la bu mo la shing thog slongs pas ma la slongs zer/_ma la slongs pas khyod spyod pa byed pa cig min nam nus pas phob zer/_der 'bebs pa'i lta stangs byas pas shing thog rnams sa la shab kyis bo byung ba dang rnal 'byor ma des go zlog pa'i lta stangs byas pas slar gyen du log ste so sor 'byar song*/_nus pa yod na da phob zer bas 'bebs par ma nus/_der phra men mas rgyas btab ste zhag bdun na grongs/_'grongs kar 'khor rnams la nga'i ro la ma reg par zhag bdun du zhog zhig_srid pa bar dor mchog bsgrubs nas slar grong 'jug byas te phra men rnams 'dul lo gsungs pas phra men mas shes nas 'di na rnal 'byor pa'i ro gcig yod pas da lta ma sregs na zhag bdun na ro langs su gyur nas 'jig rten phung bar byed do ces bsgrags pas rgyal pos btsal te bsregs pas phra men ma 'dul ma nus par mai tr-i par sku 'khrungs par grags so/_/des na spros bcas kyi rig spyod la ni dka' ba'i gnas de lta bu yod la/_spros med kyi rig spyod 'di ni spyod pa thams cad dang mi 'gal bar sgrub nus pa'i phyir 'di nyid kyis bsgrub par bya'o/_/gsum pa shin tu spros med kyi spyod pa ni/_bdag nyid chen po 'phags pa lha'i zhabs kyi spyod pa bsdus pa'i sgron mer ji skad gsungs pa kho na yin te/_de nyid las/_ngo bo shin tu dben pa'am/_/chu ngogs 'bab chu'i gnas rnams sam/_/dur khrod la sogs gnas rnams su/_/bsam gtan bsdus pa 'di bya'o/_/zhes 'dus pa'i rgyud las gsungs pa'i yid dang mthun pa'i phyogs su kha zas kyi sbyor ba'i phyir gnod sbyin mo mngag gzhug ma la sogs pa'i bsgrub pa bya'o/_/yang na sgrub pa'i grogs mchog gam tshegs chen pos kha zas tsam bsgrubs nas rim pa 'dis shin tu spros pa med pa la 'jug par bya'o zhes pas dben pa'i gnas rnams sam dur khrod la sogs par bya la grong dang grong khyer la sogs par yang mi rung ba ni ma yin te slob dpon lA wa pas nub phyogs o rgyan gyi grong khyer chen por mdzad pa dang*/

dpal zhi ba lhas dge 'dun gyi nang du mdzad pa'i phyir ro/_/'tsho ba'i yo byad ni rgyud sde gong 'og las gsungs pa'i tshogs tshangs ma la sogs pa'i gnod sbyin mo rnams ma'am sring mo'am chung ma'am bran mor bsgrubs te sbyor du 'dzud pa'am/_dzam+b+ha la dang nor rgyun ma la sogs pa sbyin bdag tu bsgrubs te sbyor du 'dzud pa'am/_yang na slongs mo'am dka' thub pa'i zas dang 'brel ba'i gyi na tsam gyis 'tsho ba ste lA ba pas bsod snyoms sgo nges su spyod pa dang*/_zhi ba lhas dge 'dun las 'tsho ba sgrub pa dang*/_lo hi pas nya pas bor ba'i nya'i rgyu ltos 'tsho ba dang*/_rje mi las zwa'i dka' thub dang*/_rmog cog pas nyung lo'i tshod ma tsam la brten nas shin tu spros med kyi spyod pa bsgrubs pa'i phyir ro/_/der ji ltar spyod pa ni/_de nyid las/_de'i rim pa ni 'di yin te/_de la dang po kho nar sgrub pa pos 'khor ba thog ma med pa can gyi sdug bsngal dran par byas la mya ngan las 'das pa'i bde ba thob par 'dod pas 'du 'dzi thams cad yongs su spang bar bya ba'i phyir tha na rgyal srid kyi dbang phyug la'ang sdug bsngal gyi 'du shes sgom par bya'o/_/gnyis par na til 'bru tsam yang dngos por yongs su 'dzin pa'i blo spang bar bya'o/_/gsum pa don dam pa'i bden pa la dad pas lus dang srog la'ang ltos pa med par bya'o/_/ji skad du ting nge 'dzin rgyal po'i mdo las/_rigs kyi bu de bas na byang chub sems dpa' sems dpa' chen po ting nge 'dzin 'di 'dod cing myur du bla na med pa yang dag par rdzogs pa'i byang chub tu 'tshang rgya bar 'dod pas lus dang srog la ltos pa med par bya'o/_/zhes gsungs so/_/de bzhin du 'jig rten pa'i dngos grub phra mo dang grub pa chen po brgyad don du gnyer bar mi bya ste/_rnam par g.yengs par 'gyur ba dang phyir ldog par 'gyur ba'i phyir ro/_/ji skad du thun mong ma yin pa gsang ba zhes bya ba rnal 'byor chen po'i rgyud las kyang*/

de las gzhan yang thams cad mkhyen pa'i dngos grub 'dod pa'i phyir dngos grub gang ci yang rung ba tshol bar mi byed do/_/zhes pa nas/_rnam par mi rtog pa'i dngos grub 'ba' zhig la sems rtse gcig par gyur par bya'o/_/de skad du gsang ba grub pa las kyang*/_sbyor ba la sogs 'bad pa ni/_/de nyid rig pas spang bar bya/_/rdo rje sems dpa' nges 'dug pa/_/spangs nas gzhan du mi bya'o/_/dag pa'i de nyid la gnas pas/_/sbyor ba rnams kyang mi bya ste/_/bdag med gnas pa'i sbyor ba yis/_/ji srid bar du so sor brtag_/dngos med go 'phang la gnas dang*/_/thabs bzang ngag dang ldan pa yis/_/rtog pas gang ci'ang rung ba rnams/_/ma brtags par ni grub par 'gyur/_/sgom pa'i sbyor ba'i stobs kyis ni/_/dngos grub mtshan nyid gang ci'ang rung*/_/de kun skad cig tsam la ni/_/rang nyid gnas par 'gyur ba yin/_/de bas na phyi rol gyi bud med rnam par spangs nas snying gar gnas pa'i ye shes kyi phyag rgya dang lhan cig snyoms par 'jug pas shin tu myur bar rdo rje 'chang chen po'i go 'phang rdzogs par bya'o zhes lhan cig tu dmigs te gcig pu kho nar 'og nas 'chad pa'i rim pa bzhin du bsam par bya'o zhes gsungs pa nyid de/_srid pa'i bde ba dang lus srog dang rang don lhur byed pa dang 'jig rten pa'i dngos grub thams cad la ltos pa rdul tsam yang med par byas te de kho na nyid kyi man ngag phyin ci ma log pa bla ma dam pa las dngos su brnyed cing rgyud la 'dris pa des gnas dang yo byad gyi na tsam gyis chog shes par byas te thos bsam la sogs pa klog pa'i bya ba dang*/_'chad rtsod rtsom gsum sogs gzhan don gyi bya ba dang*/_dbang rab gnas sbyin sreg bsnyen sgrub sogs skyed rim gyi bya ba dang las kyi rtsa rlung thig le sgom pa dang phyag rgya las thig le bzhu btul sogs mtshan ma'i rdzogs rim gyi bya ba thams cad kyang dor nas sems can thams cad myur du skyab pa'i slad du rdo rje 'chang chen po'i go 'phang bde blag tu sgrub pa'i phyir spros mtshan gyi rtog pa gcig gis kyang bar ma chod par de kho na nyid lhan cig skyes pa'i ye shes tshig chod du byed pa nyin bar lam gyi 'od gsal phyag rgya chen po dang nyal ba'i tshe snang gsum 'od gsal du bsdus nas gnyid kyi rtogs pa'i 'od gsal du 'jug la/

de las sad ka'i tshe sgyu lus kyi rim pas langs nas slar lam gyi 'od gsal du 'jug pa sogs kho na khor yug tu byed pa ste tshul 'di lta bu kho na la mar me'i rtse mo dang chu bo'i rgyun ltar rtse gcig tu khor mor spyad pas nyin mtshan gyi 'od gsal gcig tu 'dres te tha dad par gdags su med pa dang rmi lam dang nyin par gyi snang ba gcig tu 'dres te tha dad par gdags su med pas rdo rje'i 'od gsal ba kho na'i dbyings shar ba dang nub pa med par gyur pa ni spyod pa de brtan pa yin te/_rje mi las/_rmi lam dang nyin par khyad med na/_/sgom pa klong du gyur pa yin/_/zhes gsungs pa ltar ro/_/spyod pa 'di la yang phyi'i tshul ni du ma yod de cha byad kyang ma nges cing gzhan dang dri lan sogs kyi smra ba'ang mi byed la/_smra bcad kyi brtul zhugs kyang ma yin pa lkugs pa ltar spyod pa dang*/_mtshan mar mi 'dzin pa nyid kyis gang byung du gtong ba smyon pa ltar spyod pa dang*/_gang du yang mi 'dzin pa byis pa lta bu'i spyod pa dang*/_za nyal 'chag pa tsam las gzhan ci yang mi byed pa b+hu su ku'i spyod pa'o/_/dang po gnyis ni rje mi las gsal ba gsum par/_spyod pa la yang gnyis su 'dod/_/spyad du yod dang med pa gnyis/_/spyad du yod pa'i dus tsam na/_/lkugs pa smyon pa'i tshul du spyad/_/spyad du med pa'i dus tsam na/_/de nyid spyod pa'i mchog yin no/_/zhes gsungs cing*/_spyod bsdus su shin tu spros med kyi spyod pa smyon pa'i brtul zhugs bshad pa'i mdo'i lung drangs par yang*/_sdig pa ma lus ldan pa dang*/_/gti mug sdig la gnas pa yang*/_/smyon pa'i brtul zhugs spyod pa yis/_/zla ba drug gis don yod 'grub/_/ces so/_/byis pa lta bu'i spyod pa yang lung de nyid kyi gong du/_gang tshe brtan par mi rtog pa/_/gnas cing 'jig rten pa spangs te/_/spyod pa thams cad bsdu byas na/_/de la de tshe sangs rgyas gzigs/_/kun tu the tshom chod pa yi/_/rigs pas byis pa bzhin du spyod/_/ces so/_/b+hu su ku'i spyod pa ni/

b+huny+dza za ba/_su su ma gnyid/_ku ku ra bshang ba 'dor ba ste/_de dag gi dang po bsdus pas b+hu su ku ste za nyal 'gro ba'i 'du shes las gzhan mi shes par 'od gsal du gnas pa ste/_spyod bsdus las/_rim pa 'dis b+hu su ku tsam gyi spyod pa la spyod do/_/de'i rim pa ni 'di'o/_/b+hu zhes bya ba ni zas la spyod pa ste de tsam zhig rjes su dran pa dang 'du 'dzi spong bar byed cing dka' thub dang brtul zhugs zhes gang la'ang bsam par mi bya'o/_/su zhes bya ba ni gnyid log pa ste rnam par shes pa 'di dag ma rig pas nye bar mtshon pas mngon sum du byed do/_/ma rig pa lcags kyu lta bu de nyid kyis rnam par shes pa gang la'ang 'dre bar mi byed de 'od gsal ba nyid mngon sum du byed cing dri ma med pa'i ngo bo nyid do/_/ku zhes bya ba ni bshang bar 'gro ba ste bshang ba dang gci ba 'dor ba'i phyir ro/_/de tsam zhig rjes su dran par byed cing 'du 'dzi spong bar byed la/_lus dang tshor ba dang yul dang dbang po'i ngo bo nyid sems par mi byed do ces bshad do/_/spyod pa'i mchog 'di la ni phyi rol gyi phyag rgya yang med de/_dus kyi 'khor lo las kyang*/_las kyi phyag rgya yongs spangs cing*/_/ye shes phyag rgya rnam par dor/_/phyag rgya chen po mi 'gyur bde/_/ces phyag rgya chen po mchog tu mi 'gyur ba ni las kyi phyag rgya las 'das par gsungs pa'i phyir dang*/_spyod bsdus las/_rim pa 'dis ni lung dang rigs pa dag gis mngon par rtogs pa'i ngo bo nyid sangs rgyas thams cad kyi yum nges par byas nas yum la zhen pa dang rol pa thams cad spangs te rim pa 'dis b+hu su ku tsam gyi spyod pa la spyod do/_/ces so/_/'dir dam tshig ci zhig yod ce na/_rje mar pas/_dge dang mi dge'i las rnams la/_/'jug par 'gyur ba lta ci smos/_/ces dang*/_'gro 'dug bskor ba la sogs pa/_/lus ngag mtshan ma'i chos spyod kun/_/skad cig tsam zhig dran na yang*/_/dam tshig nyams par 'gyur ba yin/_/zhes pas dge mi dge lung ma bstan ci yang rung ste mtshan ma'i rtog pa dang des kun nas bslang ba'i sgo gsum gyi las mtha' dag dor bar bya'o/_/lhun grub lhug pa chen po 'di nyid zhi lhag dang 'od gsal du rnam par bzhag pa yang spyod bsdus su dgongs pa lung ston gyi rgyud lung drangs pa/

gzugs sogs nang gi chos rnams ni/_/mthong ba lhag mthong zhes brjod la/_/mi bskyod la sogs rang bzhin du/_/brtags pa dag ni zhi gnas bya/_/'di dag dngos med gyur pa yi/_/de bzhin nyid ni zhi bar bshad/_/de bzhin nyid kyi dkyil 'khor du/_/rnal 'byor pa yis sangs rgyas gzhug_/zhes so/_/mdor na skabs don ni skye med rlung sems gnyis med dang rlung 'od gsal du gzhug pa kho na la rtse gcig tu 'bad pa yin la/_rjes thob ni nam mkha' lta bu ste de'i phyir mnyam rjes dbyer med pa ces kyang bya'o/_/spyod pa 'dis 'bras bu ji ltar 'grub pa'ang spyod bsdus su lha thams cad yang dag par bsdus pa'i rgyud drangs pa/_mya ngan 'das pa mi bzang mes/_/thal ba'ang lus par mi 'gyur ro/_/des na de ni dbang don du/_/khams rnams 'dir ni yod ma yin/_/zhes drangs cing*/_'dir rje mar pas gzhi lam gyi 'od gsal dbyer med du gyur pa la sbyor ro/_/smyon pa'i brtul zhugs kyi mdo drangs par yang*/_rang nyid sangs rgyas kun mthong zhing*/_/'dod pa kun gyis rab tu 'gengs/_/zad med gzhom du med pa dang*/_/dang ba'i tshe lus 'byung bar 'gyur/_/zhes dang*/_spyod bsdus nyid las/_rim pa 'dis lus kyi dkyil 'khor la gnas pa'i de bzhin gshegs pa'i tshogs rnams bsad par bya zhing de nyid la gzhug par byas na skal ba bzang po'i dngos grub 'thob par 'gyur te/_spros pa dang bcas pa'i spyod pa dang spros pa med pa'i spyod pa la ltos pa med par shin tu myur bar 'dir rang gi gzugs yongs su brje bar 'gyur ro/_/zhes so/_/'di la de bzhin gshegs pa'i spyod pa ces kyang bshad de/_rje nA ros 'dus pa rgyud phyi'i 'grel par/_de bzhin gshegs pa'i spyod pa ni slob dpon gang dag gis de kho na nyid 'don zhing zlos pa'i rin po che lta bu'i sngags pa de rnams kyi spyod pa ni rdzogs pa'i go rim brtan nas gang dag mnyam par ma bzhag pa'i sbyor bas spyod pa de nyid ni tshe de nyid la rang gi ngo bo nyid yongs su brje ba yin pa'i phyir/

zhes so/_/yun zla ba drug tu spyir btang gis gsungs kyang mtha' gcig tu ma nges pa ste/_smyon pa'i brtul zhugs kyi mdo lung de nyid kyi mjug tu/_de ltar dam tshig ldan gyur cing*/_/rnam par mi rtog sngags pa yis/_/dus kyi nges pa yongs spangs nas/_/bla med go 'phang thob par 'gyur/_/zhes so/_/mdor na shin tu spros med kyi spyod pa 'di ni skyes bu dam pa mang zhig gis mdzad de/_slob dpon zhi ba'i lhas nA len+d+rar rgyal ba'i lha las rab byung dang bsnyen rdzogs nod de spyod pa 'di mdzad pas dge 'dun rnams kyis b+hu su ku pa'am 'du shes gsum pa ces bsgrags cing*/_gnas nas 'byin pa'i phyir mdo re mos kyis gton nas gang gis ma thon pa gnas nas dbyung ba'i khrims bcas te/_'don pa'i res slob dpon la bab pa na ngas mi nus zer mkhan po la zhus pas/_khyed rang gis bsgos cig zer te slar mkhan pos gsung ngo zhes bsgos pas khas blangs nas/_dma' dbab pa'i phyir khru bcu gnyis pa'i khri bshams/_skye bo thams cad bsdus pas kha cig gis mthong*/_kha cig gis ma mthong bar khri khar byon te/_sngon grags pa cig 'don nam/_ma grags pa cig 'don gsung ba na/_ma grags pa 'don par zhus pas/_sngon chad ma byung ba yang 'dir brjod med/_/ces sogs kyis spyod pa la 'jug pa shar gyis gsungs te sher le'i/_gang tshe dngos dang dngos med dag_/zhes pa'i tshe sku je mthor gyur nas sku lus mi snang zhing gsung grag pa tsam gyis bton te lho phyogs mchod rten dpal yon can du gshegs cing paN+Di ta gzungs thob pa rnams kyis bsdus pas spyod 'jug tshang ba sogs ngo mtshar ba'i gtam bdun gyi rnam thar mnga'o/_/de bzhin du rgyal po in+d+ra b+hu ti dug sbrul gyis zin pa na chang tshong ma bi na sa la Dom+bi he ru ka'i gdams ngag yod zer nas bos pas chang bum pa gang khyer nas rigs kyi rtog pa ma mdzad par 'di gsol zer te gsol bas bsnyun dngas nas chos zhus pa na rnal 'byor mas rgyal po 'di rigs kyis dregs pas bdag gis 'dul bar mi nus kyis bu zhig bskrun la 'dul du gzhug go snyam nas rgyal po dang 'dus pas bu byung ste sangs rgyas pa'i paN+Di ta shin tu mkhas par gyur te chos ston pa'i tshe yum gyis zas chang mang po khyer nas khyod kyi bu smad rnams la phrad du 'ongs pa yin no zhes gsungs pas paN+Di ta tshul khrims kyis yus te brgyal/

sangs pa na yum gyis bu smad du 'dzin pa dang ma bral ba de ka bu smad yin mod gsungs pas nges shes skyes te yum la gsang sngags kyi gdams pa zhus nas sprang po'i tshul du byas nas 'tsho ba sgo res kyis bslangs te spyod pa 'di mdzad pa las nam zhig gi tshe khyim bdag gcig gi sgo drung du bslangs pas cung zhig 'gor nas slob dpon gyis 'od gsal gyi rnal du zhugs/_khyim bdag mo des kyang gnyer sad pa na za ste 'ong snyam nas 'bras chen mdun du bzhag pas slob dpon lo bcu gnyis 'od gsal las ma bzhengs/_sngon 'bras chan blang ngo snyam pa'i cha yod pa des byin gyis brlabs par song nas 'bras chan de yang chud ma zos cing rdul gyis ma gos par snga ma ji lta bar 'dug lo bcu gnyis lon pa'i tshe rgyal pos 'di ngas bur bzung paN+Di tar bcug pas sprang por 'khyams grong khyer gyi srang du 'di ltar nyal ba zhes smad cing yod pa'i tshe slob dpon bzhengs te rgyal po'i steng gi nam mkha' la byon nas rgyal po khyed kyis de srid mchod sbyin byas skyed rdzogs bsgoms pa la nus pa ci yod/_ngas de srid gnyid nyal ba la ni nus pa 'di yod ces gsungs pas rgyal po dad de slob dpon gyis rjes su bzung slob dpon chu bo ko tam+b+ha ri'i phar khar bzhugs su gsol te btsun mo lnga bcu rtsa gcig po re mos kyis 'tsho ba skyel du bcug_btsun mo tha ma de ma gtogs phyi pa'i rnal 'byor ma yin pas de rnams kyis sprang po 'dis rgyal po nang par bcug gis 'di bsad par bya'o zer nas o rgyan gyi mkha' 'gro ma phal cher bsdus te rdo chen po 'phangs pa rnams slob dpon gyis sdigs mdzub bstan pas nam mkhar lus te lA ba pa'i rdo brdugs ces grags pa byung*/_slob dpon gyis mkha' 'gro ma de rnams lug tu byin gyis brlabs nas bal bregs te lA ba'i na bza' mdzad pas lA ba par grags/

skyes pa kun 'dus te btsal bas bud med rnams ma rnyed nas rgyal po la zhus pas slob dpon la zhus gsung ste zhus pas chad pa khas len na gtong gsung nas khas blangs pas sna la sna bcu chug_mgo la lham gon sbrul gyi ga sha gyis gsung skad de de rnams byas pas yul chos su song nas deng sang yang yod skad/_des na ka dpe las/_slob dpon chen po la ba pas/_/lo ni bcu gnyis bar dag tu/_/'od gsal ba la gnyid log pas/_/phyag rgya chen po'i dngos grub thob/_/ces bshad pa yin no/_/de bzhin du rgya gar du rgyal po cig gi bu 'bring po la bram ze mtshan mkhan gyis 'di ma spyugs na rgyal srid nyams so zer nas phra dog byas pa la mnyan nas rgyal pos spyugs/_yul gzhan zhig na rgyal po chen po cig gi yi ge'i gra chen po 'dug pa'i dpon gyi bran byas pas yi ge mkhas par lobs te rgyal po de'i yig mkhan du gyur/_yang btsun mo dang dum mo zer nas phra ma byung ste bskrad nas lho phyogs su phyin pas lus ngal te shing sdong zhig gi drung du 'dug nas rang la yi mug ste sdug bsngal ba'i tshe lho phyogs kyi nam mkha' la 'brug sgra lta bu zhig byung ma thag rnal 'byor pa thing nag 'ja' 'od kyi nang na bzhugs pa cig mdun gyi nam mkhar byung na spyi bor phyag bzhag ste byin gyis brlabs pa tsam gyis rtogs pa khyad par can skyes te shin tu spros med kyi spyod pas lo bcu gnyis kyi bar du 'di skyongs cig gsung ste mi snang bar gyur to/_/de nas rgyal bus 'tsho ba ji ltar bya snyam pa na chu bo chen po cig gi 'gram na nya pa lnga brgya tsam gyis nyin re zhing nya dpag med bsad nas rgyu lto rnams sa la 'dor bar mthong nas de'i rgyu lto la 'tsho ba byas/_chu bo'i 'gram ri bo chen po cig gi sna na gad pa'i skyibs 'dug par phug pa byas te lo bcu gnyis su bsgrubs pas mchog thob tu nye ba'i tshe gnod sbyin rnams kyis bar chad bya ba'i phyir ser ba chen po zhag du mar phab nas ri de gangs ri lta bur byas pa zhu bas ri sna'i gad pa chad nas chu nang du lhung ba na slob dpon nya chen po cig gis mid/

der lo du ma song ba na nya de nya pas zin te bshas pas nang nas slob dpon byung*/_der khong rnams kyis 'di ni klu'i bu'o zer nas rol mo mang po bsgrags/_de'i tshe slob dpon ting nge 'dzin las bzhengs nas sngar gyi lo rgyus phan tshun du bsnyad pas nya'i rgyu lto gsol ba dang nya'i lto nas byung ba gnyis ka'i rgyu mtshan las lo hi pa zhes sam bod skad la nya lto pa ces grags pa yin no/_/bod yul du'ang jo bo'i slob ma rnal 'byor pa phyag khri mchog kho bo mtshams chen po cig byed par zhu gsung nas ra sgreng gi shugs gseb tu byon te mdo long mdo long du bzhugs cing rngog legs shes sngon shin tu thugs bcugs pa'i dbang gis ched du gsang phu nas byon pas kyang kho bo la mi'i tig po tsam mi bdog pas thugs mi bas par zhu gsung ste nags gseb cig la 'jur gyis bzhud skad/_de lta bu lo 'ga' zhig mdzad pa'i mthar 'brom gyis bdud rtsi thod pa gang spyan snga ba la bskur nas 'di rnal 'byor pa la drongs gsung skad/_des de drangs pas khrog gis gsol/_spyan nam mkha' la hrig byas nas DA ma ru cig sku rked nas bton te khrol gyis dkrol te de nyid du mkha' spyod du gshegs skad/_lots+tsha ba rin chen bzang po yang jo bos/_rin chen rin chen sbas na bzang*/_/bzang po bzang po sbas na bzang*/_/gsung bas nye rgyu'i sgrub pa mdzad de sgo phyi ma la 'di phyin chad du chos min gyi rnam par rtog pa skyes na mkha' 'gro chos skyong gis de ma thag tu chad pa chod cig bya ba bris/_bar pa la rang don yid byed kyi blo zhes dang*/_nang ma la tha mal gyi rtog pa dang mtshan 'dzin gyi rtog pa skyes na zhes sngar ltar sbyar ba bris te lo dgur spyod pa 'di mdzad pas sku lus 'dis mkha' spyod du bshegs so/_/rje mar pa'i chibs kha ba bla ma lho pa rta sgom dang*/_rje mi la'i slob ma thugs sras zhi ba 'od dang*/

khyi ra ras pa dang*/_ras chung ma/_sal le 'od/_lcam pe ta/_dpal dar skyid de rnal 'byor ma bzhi ste drug po yang spyod pa 'di mthar phyin pas mngon sum du mkha' spyod du gshegs so/_/de la sogs pa khyad par sgrub rgyud 'di la sbas pa'i rnal 'byor pa'i tshul can spyod pa 'di mthar phyin pas tshe 'di'am 'chi srid du 'od gsal chos skur sangs rgyas pa ni bgrang bar mi nus pa cig byon pa yin no/_/dbang po rab ni spyod pa 'di kho nas 'od gsal chen po sangs rgyas kyi go 'phang du 'gyur la/_gal te mthun rkyen ma tshang ba'i dbang gis 'od gsal chen po dngos thob par ma nus na ni slar grub pa'i spyod pa phyogs las rnam rgyal dang tshogs spyod zung du 'jug pas spyod pa 'di'i tshar phyin par byas nas 'chi srid dam bar srid du 'od gsal chen po mngon du byed pa yin no/_/phyi ma 'di'i dbang du mdzad nas dpal rang byung gis/_spros med shin tu spros med kyis/_/rjes dran yan lag sbyangs byas nas/_/ting 'dzin ye shes sbyor ba ni/_/phyogs las rnam rgyal gyis 'grub ste/_/gzhan don tshogs kyi spyod dang bcas/_/ces gsungs pa yin la/_snga ma'i dbang du mdzad nas rim lnga las 'od gsal gyi rim pa'i skabs su/_de ltar gang gnas rnal 'byor pa/_/zung 'jug rim la gnas pa ste/_/de ni kun mkhyen de nyid mthong*/_/sna tshogs 'dzin zhes brjod pa yin/_/sgyu 'phrul dra bas mngon sangs rgyas/_/'khor ba'i rgya mtsho'i pha rol son/_/zhes sogs dang*/_rdo rje lta bu'i ting 'dzin yang*/_/rdzogs pa'i rim gnas de nyid de/_/sgyu ma lta bu'i ting 'dzin dang*/_/gnyis su med par de bshad do/_/ces dang*/_gang+ga'i klung gi bye ma dag_/sangs rgyas rnams kyis 'di nyid dag_/thugs chud yod med phyogs spangs pa/_/phyag rgya chen por bdag nyid grub/_/zung 'jug go 'phang la gnas pa/_/slob bzhin pa yi rnal 'byor che/_/zung du 'jug pa goms gyur pas/_/spyod pa'ang de nyid gnyis su med/_/ces gsungs pa ste/

des na dpal rang byung zhabs kyis ni spyod pa rim can du byed pa la dgongs pa yin no/_/spyod pa 'di la yang spros bcas dang spros med sngon du 'gro dgos par yang ma nges te/_spyod bsdus las/_spros bcas dang spros med kyi spyod pa la ma ltos par/_zhes so/_/de nas phyogs las rnam rgyal gyi spyod pa dang tshogs spyod chen po bshad par bya'o/_/de yang spros bcas sam spros med dam shin tu spros med gsum po rim can nam gnyis sam gcig kho nas kyang rung ste/_de las chos nyid kyi bden pa mthong ba mchog gi dngos grub phyag rgya chen po dang po thob nas sangs ma rgyas kyi bar du spyod pa 'di gnyis zung 'brel du bya ste/_de yang bzhi pa phyogs las rnam rgyal gyi spyod pa ni/_rang don mngon du gyur pa'i cha nas gtso bor bzhag ste bdud bzhi dang theg dman gyis mi rdzi bar spyod pa yin la/_lnga pa tshogs spyod ni/_gzhan don phun sum tshogs pa bsgrub pa'i cha nas gtso bor bzhag ste phrin las bzhis gdul bya smin grol du byed pa'o/_/de yang blo'i 'dzin pa zad pas lta ba dang grub pa'i mtha' thams cad mngon par zhig pa'i phyir lta ba las rnam par rgyal ba dang*/_'phags pas na dang 'chi ba dang*/_/rga ba'i sdug bsngal rtsad nas spangs/_/las dang nyon mongs dbang gis skye/_/de la de med phyir de med/_/ces pa ltar las dbang gis skye rga na 'chi dang bral bas 'chi bdag bcom pa dang*/_nyon mongs pa dang nye ba'i nyon mongs pa yongs su dag pa'i phyir nyon mongs kyis mi rdzi ba dang*/_phung po khams dang skye mched thams cad rdo rje'i sku gsung thugs su dag pa'i phyir ma dag pa'i phung po dang bral ba dang*/_/yon tan la mchog tu 'dzin pa med pas rlom sems thams cad zad pa'i phyir lha'i bu'i bdud kyis mi rdzi ba ste bdud bzhi las rnam par rgyal ba dang*/_theg pa thams cad rdo rje'i tshul chen po gcig tu 'du bar rtogs pas theg dman las rgyal ba ste rnam par rgyal ba gsum dang ldan pa'i phyir phyogs las rnam par rgyal ba'i spyod pa la gnas pa ces bya'o/_/de'i tshe rtags dang yon tan thams cad rdzogs kyang rlom sems zad pa dang sems la dbang thob pa'i mthus sangs rgyas rnams tshur 'byon pa dang bdag nyid gar 'gro bar bsgom pa'i lam bgrod de myur du 'tshang rgya ba ni chos nyid yin par dpal rang byung gis gsungs so/_/kha cig gis ma rig pa sangs pas gnyid las rgyal ba dang*/

dug zos kyang bdud rtsir 'gyur bas zas las rgyal ba dang*/_zag bcas kyi rlung 'gags pas rlung las rgyal ba dang*/_'khor 'das thams cad la phyogs ris med pas phyogs las rnam par rgyal ba ste rnam par rgyal ba bzhi 'byung ngo zhes zer ba la/_dpal rang 'byung gis/_de ni phyi rol gyi drang srong kha cig la zas dang gos dang 'dod pa'i khams kyi bde ba yang spangs pa yod par yang mngon no/_/des na de dag la rnam par rgyal ba'i spyod par mi bsam mo/_/zhes bshad do/_/des na gnyid dang las rlung gi rgyu ba dngos su med pa ni khams gong ma gnyis ka la yod la/_dug bdud rtsir bsgyur nus pa ni phyi rol pa'i sngags grub pa dang nam mkha' lding grub pa sogs la yod cing*/_'khor 'das thams cad la phyogs ris med pas ces pa'i tshig tsam po ba de ni ci lta bu la bsams kyang ma dpyad na go bar mi nus pas de dag gis ni spyod pa 'di'i skabs don du mi 'gyur ro/_/spyod pa 'di la gnas pas gdul bya'i khams dang bsam pa dang mos pa dang dbang po dang bag la nyal ji lta ba bzhin du smin pa dang grol bar byed pa'i phrin las 'byung ba ni chos nyid de sgyu ma'i skyes bu sgyu ma'i dmag tshogs kyi nang na spyod pa ltar mngon par ma zhen zhing rlom sems zad pa'i phyir de ni tshogs spyod chen po ces dpal rang byung zhabs kyi bzhed pa ste/_phyogs las rnam rgyal gyis 'grub ste/_/gzhan don tshogs kyi spyod pa bcas/_/ces so/_/'di la byang chub sems dpa'i spyod pa ces kyang bshad de/_'dus pa rgyud phyi'i 'grel par/_spyod pa de la yang gnyis te/_byang chub sems dpa'i spyod pa ni 'jig rten dang 'gal na yang rung mi 'gal na yang rung rnam pa gang dang gang gis sems can gyi don rdzogs par 'gyur ba'i rnam pa de dang des sngags pa rnams ni nus par rab tu 'jug pa'o/_/zhes so/_/spyir gsang spyod kyi mjug thogs su brtul zhugs kyi spyod pa nus mi nus nyam sad pa'i phyir khrom chen po sogs dang g.yeng ba chen po'i sar phyin te rkyen gyis gnod mi gnod brtag zhing rkyen dang bsre ba la tshogs spyod du bshad pa dang*/

brtul zhugs kyi spyod pa'i 'og tu ma chags pa/_mi khro ba/_mi zhum pa/_mi rtog pa ste bzhi dang ldan pas gdol pa'am rigs ngan nam mu stegs kyis mchod sbyin gyi gnas sam rgyal po gdug pa can gyis mdun la sogs bar gyi tshoms su spyad pas de dag gis rgol ba dang gshe ba dang rdeg pa sogs 'byung ba la bsres te spyad pas nags chen po la me mched pa ltar ting 'dzin gyi grogs su 'gro na 'byongs par 'jog ste de la tshogs spyod du bshad pa'i skabs kyang yod la/_de'i tshe ni de gnyis la tshogs spyod chung 'bring dang*/_gzhan don mtha' yas par grub kyang rlom pa med cing lo bye bar gzhan don byas pas gang zag gcig gis kyang chos ma rtogs na yang zhum pa la sogs pa'i rlom sems med pa 'di ni tshogs spyod chen por 'jog go/_/yang kha cig gis kun bzang gi spyod pa phyogs las rnam rgyal gyi spyod pa'i mthar bshad nas/_phar phyin theg par kun tu bzang po'i spyod pa la bslabs nas slar byang sems kyi spyod pa gzhan bslab tu med pa ltar 'dod par snang la/_de'i tshe phyogs las rnam rgyal gyi spyod pa ni zas las rgyal ba sogs bzhir byas nas/_'dir bshad pa'i phyogs las rnam rgyal gyi spyod pa'i yon tan rnams ni kun bzang gi spyod pa la sbyor bar gnang mod/_dpal rang byung gi bzhed pa 'di nyid tshad mar gyur pa'o/_/spyir spyod pa'i go rim 'di kho na byed par ni ma nges te/_rdo rje theg pa'i rnal 'byor pa rnams kyi 'jug pa ni tshad bzung du med pa'i phyir dang*/_lo hi pa dang lA ba pa dang zhi ba'i lha rnams thog ma nas shin tu spros med kho na la zhugs te de'i sgo nas phyogs las rnam rgyal gyi spyod pa mdzad pa dang*/_dpal sa ra ha lta bu spros bcas kyi spyod pa dang tshogs spyod chen po lhan cig par grub pa dang*/_bIr+Wa pa lta bu sa drug pa thob nas brtul zhugs kyi sgo nas tshogs spyod mdzad pa dang*/

Dom+bI he ru ka mchog gi dngos grub thob nas slar gdul bya'i dbang gis dur khrod du yum dang bcas pas spros med kyi spyod pa'i tshul mdzad cing*/_slar nyan thos rnams kyi mchod rten go zlog pa dang stag la chibs pa sogs brtul zhugs dang 'brel bas tshogs spyod kyi tshul mdzad pa dang*/_mgon po klu sgrub mchog gi dngos grub brnyes nas slar gzhon nu nus ldan la dbu sbyin par gtong ba sogs mtshan nyid kyi bya dka'i sbyin pa la zhugs pa dang*/_Dom+bI he ru ka chen po dang rgyal bu sa ka ra sogs bla ma dang mkha' 'gros byin gyis brlabs pa'i mod la phyag rgya chen po mchog gi dngos po grub ste zag bcas kyi phung po mi snang bar gyur pas 'jig rten gyi tha snyad du spyod pa de dag gang yang mdzad ma dgos pa sogs mtha' yas pa yin pas phyogs gcig tu bsam par ni mi bya'o/_/khyad par sgrub rgyud rin po che 'di'i skyes bu dam pa phal cher ni thog mar srid zhi'i dngos grub gzhan thams cad la re ba rdul tsam yang med pas phyag rgya chen po gnyug ma'i rnal 'byor kho na shin tu spros med kyi spyod pas bsgrubs te spros bral gyi rtogs pa brtan par gyur pa na snang sems ro gcig tu bsre ba'i phyir rkyen snang thams cad la ro snyom pa'i brtul zhugs kyi spyod pa'ang cha byad dang grogs la ma ltos par cung zad mdzad de ro gcig gi rtogs pa mthar phyin zhing sgom med kyi klungs su phebs pa'i tshe phyi ltar spros med kyi spyod pa'i tshul gyis phyogs las rnam par rgyal ba tshogs spyod chen po mdzad pa sha stag yin te/_so so'i mdzad pa'i rnam thar dang sbyar na shin tu gsal zhing yid ches par 'gyur mod kyang 'dir yi ges 'jigs so/_/de ltar spros med gnyis phyogs las rnam par rgyal ba tshogs spyod chen po dang bcas pa 'dis ni mdo sngags thun mong du rdzogs smin sbyang gsum dang*/

lam gyi rnam pa thams cad tshar phyin zhing sngags kyi yan lag drug las rjes ting dang*/_chos drug las sgyu lus dang 'od gsal gyi rnal 'byor dang gtum mo'i 'dres ma'i rnal 'byor mthar phyin pa ste/_yid dang thig le dang cha mnyam rag pa lam dus kyi thugs rdo rje dang ye shes rdo rje grub pa yin la/_thugs kyi dkyil 'khor dang ye shes sam snying po'am bde chen gyi dkyil 'khor du zhugs pa yin no/_/spyod pa de thams cad kyang sa mtshams kyi sgo nas ris bsdus na ji srid sngags la zhugs nas kun bzang gi spyod pa la mi 'jug pa de srid ni las dang po pa ces bya ste/_drang ba'i don can gyi dam tshig rnams yang dag par srung zhing de'i mos pa'i don rnams la mos pas 'jug la/_bza' ba dang cha byad kyi dam tshig rnams ni yul dus dang rang gi rten ji lta ba'i tha snyad dang mi 'gal bar 'jug pa ste/_dri med 'od las/_de'i phyir las dang po pas yul gyi tha snyad kyis bza' bar bya ba dang bza' bar bya ba ma yin pa dang rigs dang rigs ma yin pa la mngon par bgrod pa yang bya ste/_yul la la na thod pa can gyi thod pa'i chus rnam par dag par 'gyur ro/_/zhes sogs nas/_de'i phyir las dang po pa sngags dang bsam gtan sgrub pa la mngon par dga' bas sngags grub pa'am ye shes grub par ma gyur gyi bar du yul dang rigs kyi tha snyad kyis tha snyad bya'o/_/zhes so/_/kun bzang dang gsang spyod dang brtul zhugs kyi spyod pa la gnas pa ni rnal 'byor pa ste/_dang po gnyis kyi tshe bza' srung gi dam tshig rnams rab tu gsangs nas bsten te/_brtag gnyis las/_ma gsangs sbrul dang chom rkun dang*/_/sa spyod me yis sdug bsngal byed/_/ces so/_/dri med 'od du ni 'di gnyis kyang las dang po par bsdus pa yin no/_/brtul zhugs kyi tshe ni skye bo'i snang ngor dngos su bsten zhing nus pas ma dad pa ldog pa ste/

dri med 'od las/_de nas rang gi 'dod pas bza' bar bya ba dang bza' bar bya ba ma yin pa dang*/_bgrod par bya ba dang bgrod par bya ba ma yin pa dang*/_btung bar bya ba dang btung bar bya ba ma yin pa bya ste/_de la sus kyang gnod pa bya bar mi nus so/_/de ltar las dang po pa ni sngags grub pa na rnal 'byor par 'gyur ro/_/zhes dang*/_'dir rnam par dag pa'i sems kyis rnal 'byor pa ni me la rab tu 'jug ste/_mes 'tshig par mi 'gyur ro/_/glang po che'i dbang po myos pa rengs par byed de/_glang po che'i dbang po myos pas gsod par mi 'gyur ro/_/seng ge dang stag la sogs pa la zhon par byed de/_seng ge dang stag la sogs pas rnam par 'joms par mi 'gyur ro/_/bya rog gis btung bar bya ba'i klung du rab tu 'jug ste/_klung gi rgyun gyis 'khyer bar mi 'gyur ro/_/dug za bar byed de/_dug gis brgyal bar mi 'gyur ro/_/ral gri la sogs pa'i mtshon cha rnams za bar byed de/_mtshon cha rnams kyis kha la gcod par mi 'gyur ro/_/de bzhin bza' bar bya ba dang bza' bar bya ba ma yin pa byed cing rang dang gzhan gyi gzugs yongs su bsgyur bar byed do/_/rnal 'byor pa'i bya ba rnam pa de lta bu rnams te/_las dang po pas byed pa ni ma yin no/_/zhes so/_/phyogs las rnam rgyal dang tshogs spyod chen po la gnas pa ni/_grub pa thob pa ste sa dang po rab tu dga' ba nas bcu pa chos kyi sprin gyi bar ci rigs pa grub cing sems la dbang thob pa'i phyir te/_dri med 'od las/_dkyil 'khor gyi 'khor lo spro ba dang nam mkha' la 'gro ba'i phyir grub pa'o/_/zhes so/_/spros med dang shin tu spros med ni kun bzang gi spyod pa la gnas pa nas grub pa'i bar ci rigs pas spyod pa'i phyir 'phags pa'i spyod par yang ma nges la/_skye bo'i spyod par yang ma nges so/_/byang chub kyi shing drung du 'dug ste/

bdud 'dul ba dang*/_mngon par rdzogs par 'tshang rgya zhing*/_chos kyi 'khor lo bskor ba dang*/_mya ngan las 'da' ba'i bar ston pa ni thams cad mkhyen pa ste/_dri med 'od las/_bdud dang nyon mongs pa dang snyoms par 'jug pa dang shes bya'i sgrib pa zad pa dang*/_rnam pa thams cad pa spro ba'i rdzu 'phrul ston pa dang*/_chos kyi 'khor lo rab tu bskor ba dang*/_thams cad mkhyen pa'i gsung gis chos kyi phung po'i tshogs mtha' dag ston par byed pa'i dbang gis thams cad mkhyen par 'gyur ro/_/zhes so/_/mdor na de thams cad kyang rang nyid spyod pa gang la gnas pa'i dus tshod kyi spyod pa de nyid bya'i rlom sems kyis gong ma'i spyod pa ni mi bya ste/_dri med 'od las/_de'i phyir las dang po pas rnal 'byor pa'i spyod pa mi bya'o/_/rnal 'byor pas grub pa'i bya ba mi bya'o/_/grub pas thams cad mkhyen pa'i bya ba mi bya'o/_/zhes so/_/spyir rnal 'byor pa'i tha snyad ni grub pa la yang gsungs te/_ji skad du/_bcom ldan 'das kyis rnal 'byor pa rnams kyi rnam par bzhag pa rnam pa bcu gsungs te/_sems dang po skyed pa'i rnal 'byor pa dang*/_phyi nas byis par gyur pa dang*/_gzhon nur gyur pa dang*/_las dang po pa dang*/_rnal 'byor spyod pa'i skye bar skyes pa dang*/_sbyor ba phun sum tshogs pa dang*/_bsam pa phun sum tshogs pa dang*/_phyir mi ldog pa dang*/_dbang bskur ba thob pa dang*/_skye ba gcig gis thogs pa'o/_/zhes rnal 'byor pa bcu dang*/_tshe dang*/_las dang*/_yo byad dang*/_mos pa dang*/_smon lam dang*/_chos dang*/_sems dang*/_skye ba dang*/_rdzu 'phrul dang*/_ye shes la dbang ba ste dbang bcu dang*/_rab tu dga' ba sogs sa bcu dang*/_sbyin pa la sogs pa'i pha rol tu phyin pa bcu rnams sbyar nas de ltar rnal 'byor pa byang chub sems dpa'ang 'gyur ro/_/zhes dang*/_de'i phyir rnal 'byor pa sems rnam par dag pa ni byang chub sems dpar bcom ldan 'das kyis gsungs so zhes mdo sngags gnad gcig par bshad nas/

pha rol phyin bcu thob pa ste/_/zhes pa nas/_shes bcu rnam dag 'chang ba po/_/zhes pa'i bar gyi mtshan brjod kyi lung gis bsgrub par mdzad mod kyang*/_rnal 'byor pas grub pa'i bya ba mi bya'o/_/zhes pa'i rnal 'byor pa ni bcu po de gang yang ma yin te/_rnal 'byor pa bcu po de sa bcu po so so la gnas pa dang don gcig la/_'di ni sa ma thob pa'i rnal 'byor pa yin pas so/_/de bzhin du rnal 'byor pa bcu'i dang po sems dang po bskyed pa dang bzhi pa las dang po la yang*/_las dang po pas rnal 'byor pa'i bya ba mi bya'o zhes pa'i las dang po par 'khrul bar mi bya'o/_/skabs 'dir gsungs pa'i grub pa ni sa bcu gang rung la gnas pa yin la/_rje sa paN gyis/_grub pa chen po sangs rgyas sa/_/zhes gsungs pa la ni brtag dgos te/_grub pas thams cad mkhyen pa'i bya ba mi bya bar bshad pa'i phyir/_spyir grub pa'i sgra ched du sbyar na rung srid kyang sangs rgyas la grub thob kyi sgrar bshad pa ni nyung bar snang ngo*/_/'phags pa min la grub thob med/_/ces pa'ang rdzogs rim gyi grub thob la ni bden mod kyang skyed rim dang 'jig rten pa'i grub pa du ma bshad pas spyir ni grub pa'i sgra tsam gyis 'phags par nges pa ma yin no/_/rdo rje theg pa'i spyod pa rgya mtsho yi/_/de nyid mi shes dus la ma bab kyang*/_/'dod pa'i ro la chags pa'i sgyu thabs kyis/_/sngags spyod sar rlom byis pas sa steng gang*/_/mang zhig rtog ge'i gsang tshig la zhen zhing*/_/ring po'i lam gyi ji bzhin sgrar chags pas/_/rdo rje theg pa'i rig pa'i brtul zhugs kyi/_/cha byad 'dzin pa tsam la'ang rab tu smod/_/gnyi ga'ang bde 'gro'i gegs byed nyid mthong nas/_/bdag gis rgyud dang grub pa'i man ngag bzhin/_/rab zab spyod pa'i rgya mtsho snying por bsdus/_/myur bde 'dod rnams 'di nas gegs med song*/_/spyod pa'i skabs bshad zin no//_//

@#/_/dam tshig gi rnam bshad bzhugs so//_//_@#/_/thabs dang shes rab gnyis med pa'i/_/dam tshig sdom pa rab grub pa/_/e waM 'khor lo sdom pa'i sku/_/bla ma'i zhabs la phyag byas nas/_/mi shigs rdo rje'i theg mchog gi_/tshul chen rmad du byung ba yi/_/dngos grub kun gyi rtsa ba gang*/_/dam tshig sdom pa rab bshad bya/_/gsum pa bsrung bya dam tshig la gnyis te/_dam tshig dngos bshad pa dang*/_nyams pa skong ba'o/_dang po ni/_rigs lnga'i mkha' 'gro ma rnams kyi/_/so so'i dam tshig bsrung tshul ni/_/sangs rgyas mkha' 'gro'i dam tshig tu/_/bla ma la gus spyi bor bkur/_/sems can rnams la byams pa sgom/_/rdo rje mkha' 'gro'i dam tshig tu/_/sha lnga bdud rtsi lnga la spyad/_/rnam par mi rtog stong nyid sgom/_/rin chen mkha' 'gro'i dam tshig tu/_/tshogs dang gtor ma rgya chen bsham/_/chags zhen spangs la ri khrod 'grim/_/pad+ma mkha' 'gro'i dam tshig tu/_/phyag rgya bsten zhing bde ba sgom/_/me mchod dbul zhing glu gar bya/_/las kyi mkha' 'gro'i dam tshig tu/_/rgyud la gang skyes shes pa rnams/_/mi dgag thad kar bcad par bya/_/zhes gsungs te/_'di nyams su blang ba la gnyis/_spang blang gi dam tshig spyir bshad pa dang*/_bsten bya'i dam tshig bye brag tu ngos bzung ba'o/_/dang po ni/_dpal rang byung zhabs kyi dam tshig rgya mtsho'i don bzhin mdor bsdus pas brjod par bya ste/_'di la gsum/_ngo bo/_dbye ba/_rnam gzhag dngos so/_/de yang ngo bo ni/_gang rdo rje theg pa'i dbang ngam byin rlabs las thob cing dngos grub 'dod pas de las 'dar mi rung ba'i chos ni rdo rje theg pa'i dam tshig go_/de la dbang ngam byin rlabs ces smos pa ni gang las thob pa'i dus dang rgyu'i gtso bo brjod pa ste/_khas blangs kyis thob pa'i dam tshig rnams ni dbang dus der khas len pa dang spang blang du 'bogs pa'i phyir dus der thob pa'i tha snyad du byed la/

ye shes kyi bdag nyid can gyi dam tshig rnams ni dbang dus de nyid du skye ba'am nges par skye rung gi rgyu tshogs grangs tshang bar byas pa'i phyir skye nges kyi cha nas kyang thob par 'jog pa yin la/_ting nge 'dzin gtso che bas dbang bzhi spros pa nyung ngus bskur ba la byin rlabs su gsungs pa'i phyir spros pa'i bya ba mang nyung ma gtogs dbang bzhi'i don rgyud la skyed pa la de gnyis khyad par med pas byin brlabs nyid dbang rnon gyi dbang bskur yang dag pa yin mod kyang*/_bod phyi rabs pa rnams byin brlabs kyis sngags sdom 'bogs byed kyi dbang gi go mi chod par 'dod pa bsal ba'i phyir dbang ngam byin rlabs las thob pa ces smos pa yin no/_/dngos grub 'dod pas de las 'dar mi rung ba zhes bya ba ni dam tshig gi rang bzhin dngos yin te/_dam tshig gi skad dod sa ma ya zhes pa 'da' bar bya ba ma yin pa'i don du bshad pa'i phyir/_'di ni khyod kyi dam tshig chu/_/dam tshig 'das na sreg par byed/_/dam tshig bsrungs na dngos grub ni/_/rdo rje bdud rtsi chu 'dis 'grub/_/ces gsungs pa'i phyir/_ma 'das na dngos grub thams cad 'grub pa dang*/_'das na mthong chos dang phyi ma la 'jigs pa skyed pa'i phyir 'dar mi rung ba'o/_/gal te sbyor ba yan lag drug lta bu so so bsgoms pa las skyes pa'i dam tshig gi ye shes rnams la dbang ngam byin rlabs las thob cing zhes pa'i zur 'dis ma khyab pas mtshan nyid khyab chungs so zhe na/_de lta min te/_spyir yan lag drug gi phyag chen du gsungs pas dbang bzhi pa'i lam gtso bo yin mod kyang dbang re re yang dbang bzhi ldan du gnas pa'i phyir/_bye brag tu phye na sor bsam ni bum dbang gi lam dang*/_srog rtsol gsang dbang gi lam 'dzin pa dang*/_rjes dran dbang gsum pa'i lam/_ting 'dzin bzhi pa'i lam yin la/_de bzhin du chos drug gi tshe rten skyed rim bum dbang gi lam/

sgyu ma gsum dang rang lus thabs ldan gyi gtum mo gsang dbang gi lam/_gzhan lus thabs ldan dbang gsum pa'i lam dang*/_'od gsal bzhi pa'i lam yin la/_'pho ba dang grong 'jug de thams cad kyi lam gyi yan lag tu gnas cing*/_bye brag tu phye na gtum mo kho na la yang*/_rtsa sbyang ba bum dbang gi lam/_rlung sbyang ba gsang dbang gi lam/_thig le sbyang ba gsum pa'i lam/_'bar zhu'i rnal 'byor bzhi pa'i lam sogs mtha' yas par gnas la/_de bzhin du phyag rgya bzhi dang rim pa lnga la sogs pa rdzogs rim gyi chings thams cad kyang dbang bzhi'i lam kho nar 'dus la/_lam de dag yang rang rang gi dbang du 'du ba'i phyir dang por cho ga'i sgo nas dbang so so'i dkyil 'khor du gzhug zhing bskur bar byed pas dbang gi tha snyad dang*/_phyis de nyid rgyud la rim can du tshul mtha' yas pas sgom pas lam gyi tha snyad du gsungs pa tsam kho na khyad par du zad pa'i phyir ro/_/'da' bar mi rung ba zhes pa yang sgrub byar bstan pa rnams sgrub dgos dang spang byar bshad pa rnams spang dgos su nges pas spang blang de las mi 'da' ba'i don yin no/_/kha cig 'da' bar mi bya ba dam tshig gi ngo bor 'chad pa la ni khyab ches pa'i skyon yod de/_theg dman gyi sdom pa sogs kyis ma nges pa la dam tshig ni sngags kyi thun mong ma yin pa'i tha snyad yin pas dman pa'i sdom pa la de skad du sbyar mi rung ba'i phyir ro/_/dbye na/_'jig rten dang 'jig rten las 'das pa'i dam tshig gnyis sam/_kun rdzob dang don dam pa'i dam tshig gnyis sam/_sku gsung thugs kyi dam tshig gsum sogs rigs kyis phye ba'i dam tshig mtha' yas par 'gyur la/_bsdu na/_thun mong ba bya spyod rnal 'byor gsum gyi dang*/_thun mong ma yin pa bla med kyi dam tshig gnyis so/_/dang po ni/_rgyud sde thams cad kyi rtsa ba'i ltung ba bcu bzhir mtshungs so zhes pa'i grags pa'i gtan tshigs rgyu mtshan du byas nas kun mkhyen bus bsam gtan phyi ma'i lung mang po drangs nas 'di dag yin nam brtag par bya'o zhes gsungs cing*/

bu dong chos kyi rgyal pos de rnams ni phra mo yin pa dang grangs ma nges so zhes bkag ste lha mi spong ba dang sngags mi spong ba sogs bcu bzhi rang stobs kyis bzhag ste rgyud sna tshogs pa'i tshig zur gyis sgrub par snang la/_rgya gzhung tshad ldan las de dag ris bsdus pa ma mthong zhing dpyad pa'i gzhi ches mang ba 'phel bar snang bas 'dir mi spro la/_nye bar mkho ba rnams ni zhar las kyang ye shes par 'gyur zhing*/_phra mo rnams ni rgyud man ngag rang rang las gsal ba'i phyir ro/_/thun mong min pa bla med kyi dam tshig ni/_rtsa ba'i ltung ba bcu bzhi la sogs pa dbang bzhi'i dam tshig rnams so/_/gsum pa rnam gzhag dngos la/_dam tshig spyir bstan pa dang*/_sdom pa khyad par du bshad pa'o/_/dang po ni/_dpal rang byung zhabs kyi dam tshig rgya mtsho las/_brtul zhugs nyi shu rtsa lnga/_rigs lnga'i sdom pa ste thun mong ba gnyis/_khyad par bla med kyi sdom pa/_rtsa ltung bcu bzhi/_yan lag brgyad/_las dang po pa'i ltung ba bco lnga/_yan lag gi phyogs mthun bdun te/_don tshan bdun gyis gsungs pa de nyid bshad par bya'o/_/dang po ni/_rdo rje theg par gnas rnams kyi/_/brtul zhugs nyi shu rtsa lnga ste/_/srog gcod brdzun du smra ba dang*/_/gzhan gyi bud med nor 'phrog dang*/_/chang 'thung myos par byed pa ste/_/spang zhing bslab pa'i gzhi lnga'o/_/rgyan po kha na ma tho'i zas/_/ngan tshig bstan bcos smra ba dang*/_/mu stegs kla klo'i chos spyod pa/_/rnam lnga bya ba min pa lnga/_/dud 'gro byis pa bud med dang*/_/skyes pa mchod rten bsnun mi bya/_/dge ba'i grogs dang rje bo dang*/_/dge 'dun rnams dang rgyal ba dang*/_/yid brtan rnams la 'khu mi bya/_/gzugs sgra dri ro reg bya la/_/mig sogs dbang pos zhen mi bya/_/'di rnams dang po'i brtul zhugs so/_/zhes pas srog gcod/_brdzun/_log g.yem/

ma byin len/_chang myos par 'thung ba ste lnga ni rang gi dge ba 'joms pa'i rkun po dang 'khor bar 'ching ba'i zhags pa yin pa'i phyir spang bar bya ba ste/_'di ni nyan thos dang rgyu'i theg pa pas kyang spang dgos te/_gtan khrims rnam pa lnga po nyid yin pa'i phyir ro/_/rgyan po ste cho lo dang mig mang dang ug shung rtse ba sogs dga' 'dun pa rnams kyi bya ba dang*/_gzhan la gnod pa byas pa'am byed du bcug pa'i sha ni kha na ma tho ba'i zas so/_/tshig ngan gyi bstan bcos ni mu stegs pa rnams kyi 'jig rten rgyang 'phen la sogs pa rtog ge'i bstan bcos dang gzhan yang thar pa'i lam dang 'gal ba'i bstan bcos rnams so/_/mu stegs pa'i chos ni 'byung po'i chos te/_'grel chen las/_'byung po'i chos pha mes kyi bya ba dang mchod sbyin gyi bya ba rig byed las brjod pa dang*/_zhes pas pha mes dang lha mgu byed yin no zhes sgrog pa'i mchod sbyin gyi gzhung rnams so/_/kla klo'i chos ni/_ra ma Na'i rjes su 'jug pa gos dkar po can rang gi las kyis shi ba'i sha mi za zhing bi Shi mi li'i sngags kyis phyugs kyi rke gri gug gis bcad de zas su za zhing sgo nga'i khu ba btung bar byed pa'i tshogs yul ma kha dang mo go la'i bA ga sogs su byung ba kla klo'i dbang po byi ba dang gos dkar dang sbrang rtsi'i blo gros kyi rjes su 'jug pa kla klo'i stag gzig pa ces bya ba de dag gi chos te de dag lnga ni bya ba ma yin pa lnga'o/_/'dir kha cig tshig rtsub smra ba la ngan tshig smra ba zhes 'chad kyang*/_ngan tshig bstan bcos smra ba dang*/_/zhes ngan tshig gi bstan bcos smra ba zhes gcig tu bsdus cing*/_tshig rtsub la ni bstan bcos dang kha ton du klog pa'i sgra sbyar mi rigs so/_/des na rgyud 'grel las/_rgyan po/_kha na ma tho ba'i zas/_ngan tshig klog pa/_'byung po'i chos/_lha min gyi chos te lngar gsungs la/

'dir go sla ba'i phyir ngan tshig gi bstan bcos/_mu stegs pa'i chos/_kla klo'i chos ces lngar gsungs pa yin no/_/de bzhin du ba lang dang bus pha dang skyes pa dang bud med rnams gsod pa dang*/_sku gzugs dang mchod rten la sogs pa bshig pa yang gsod pa'i sgrar bsdus nas de dag mi bya ba ni bsad par mi bya ba lnga'o/_/grogs po dang rje bo dang sangs rgyas dang dge 'dun dang rang la yid brtan pa la 'khu bar mi bya'o/_/gzugs sgra dri ro reg bya lnga la dbang pos kun nas chags par mi bya'o/_/'di rnams ni las dang po pa'i brtul zhugs nyi shu rtsa lnga yin par dus kyi 'khor lor gsungs la/_dkyil 'khor du 'jug pa'i sngon du bla mas sbyin zhing slob mas khas blang bar bya ba'o/_/rgyud sde 'og ma gsum du brtul zhugs nyer lnga'i tha snyad dngos su ma byung yang don gyis ni srung dgos te/_pung bzang gi rgyud las/_rgyal ba ngas gsungs so sor thar pa las/_/sngags pa khyim pas rtags dang cho ga spongs/_/ces rtags dang cho ga las byung ba'i bcas rkyang rnams ma gtogs rang bzhin gyi kha na ma tho ba spang dgos par bya spyod kyi sngags pa khyim pa dang nyan thos kyi rab byung rnams mtshungs par gsungs pa'i phyir dang*/_rnal 'byor rgyud las/_chang ni btung bar mi bya zhing*/_/sha la sogs pa bza' mi bya/_/sems can gnod pa'i sbyor ba ni/_/nam yang bya ba ma yin no/_/zhes bshad la/_'di'i lnga tshan bzhi po ni sems can la gnod pa shas che ba'i phyir ro/_/tha ma mi zhen pa lnga ni las dang po pas ji lta ba sdom par mi nus kyang kun nas ha cang zhen zhing chags par mi byed pa ste/_'di la ni rdo rje theg pa'i sdom pa thams cad kyi sa bon gnas so/_/kha cig gtan khrims lnga la sogs pa 'di dag dman pa'i sdom par snang bas ma rgyud du mi dgos so snyam na de lta min te/_rdo rje mkha' 'gro'i rgyud las/

lus kyi las ni rnam gsum dang*/_/ngag gi rnam pa bzhi dang ni/_/gang yang yid kyi rnam pa gsum/_/de ltar rnam pa bcur phye ba/_/dkar po yis ni dkar 'gyur la/_/nag pos de bzhin 'bras nag 'byin/_/des na de dag spang bya ste/_/ces dang*/_bdag ni shi bar gyur kyang sla'i/_/srog chags gsod pa de lta min/_/rab tu 'bar mer mtshungs pas na/_/gzhan gyi nor la reg mi bya/_/rnal 'byor pa yis brdzun srung zhing*/_/bla ma'i bka' bstsal thams cad bya/_/zhes dang*/_rnal 'byor dngos grub 'dod pa rnams/_/sems can mgu las dngos grub 'byung*/_/zhes dang*/_brtag gnyis las/_bsad pa 'di la bya ba min/_/sems can gnod pa tsam gyis ni/_/phyag rgya'i dngos grub rnyed mi 'gyur/_/zhes rgyud mtha' dag las kyang bshad pa'i phyir ro/_/mdor na dam pa'i chos ni/_thog mar dge ba/_bar du dge ba/_tha mar dge ba ste/_sngon spong dgos su nges par bstan pa de phyis go ldog nas sgrub dgos su bstan pa ni srid pa ma yin no/_/'o na nyan thos kyi theg par rtsa ba bzhi bkag la/_bla med du sbyor dgrol ni lam gyi rab tu bstan no snyam na/_nyan thos su ni yul phyi rol tu zhen pa la bsam pa nyon mongs kyis kun nas bslang bas spyod pa de bkag pa yin la/_de ni gsang sngags bla med du gnang ba'i skabs mi srid de/_tha mal gyi rtog pas bar ma chod par snod bcud rigs lngar shes dgos pa ni bum dbang gi rnal 'byor pa'i yang dam tshig yin na dbang gong ma'i rnal 'byor pas lta smos kyang ci dgos pa'i phyir dang*/_bla med kyi rnal 'byor pa mchog gi thabs shes kyis zin pa'i sbyor dgrol gyi phrin las ni nyan thos su de'i tha snyad tsam yang ma smos na bkag pa lta ga la zhig yin pa'i phyir ro/_/gnyis pa thun mong rigs lnga'i sdom pa ni/_thun mong spyi yi sdom pa ni/_/rnam pa lnga ru rgyal bas gsungs/_/sangs rgyas rnal 'byor sdom pa nyid/_/smon 'jug sems skyed tshul khrims dang*/_/sdom dang dge ba'i chos sdud dang*/_/don byed rnam gsum 'dzin pa'o/_/rdo rje dril bu phyag rgya dang*/_/bla ma'i dam tshig rdo rje'i rigs/_/zang zing mi 'jigs chos dang byams/_/sbyin pa rnam bzhi rin chen no/_/phyi nang gsang gsum theg pa yi/_/dam chos 'dzin pa pad+ma'o/_/mchod bstod las kyi bya ba rnams/_/so sor 'dzin byed las kyi rigs/_/ces pas bla med kyi rgyud pha ma mang zhig dang rgyud sde 'og ma du ma tshig mthun par/

ji ltar dus gsum mgon po rnams/_/ces sogs kyis 'bogs par gsungs pa'i rigs lnga'i dam tshig ste yi ge'i don gyis bshad na/_theg pa chen po'i smon 'jug gi sems skyed dang*/_skyabs su 'gro ba dang*/_nyes spyod sdom pa/_dge ba chos sdud/_sems can don byed de/_byang chub sems dpa'i sdom pa gsum dang bcas pa 'dzin pa ni rnam snang gi dam tshig go/_/rdo rje thugs/_dril bu gsung*/_phyag rgya sku ste/_dam tshig gsum 'dzin zhing rdo rje'i slob dpon bkur ba ni rdo rje'i rigs kyi dam tshig ste/_rgyud sde 'og ma la ni phyag rgya dang lha mi spang ba sku'i dam tshig_sngags mi spang ba gsung gi dam tshig_phyag mtshan dang bzhon pa dang mtshan ma sogs mi spang ba thugs kyi dam tshig ste/_de dag mtshon pa'i phyir phyi rdzas kyi rdo rje dang dril bu dang lag pa'i phyag rgya'ang mi spong ba yin la/_'di'i dbang du byas nas sor gdub la dam tshig gi rdor dril byed pa'ang byung ba yin no/_/sbyin pa rnam pa bzhi po rtag par byin pa dang ma nus na yang nyin re zhing dus drug gam gsum du ci nus kyis sbyin pa ni rin chen rigs kyi dam tshig go/_/phyi nyan thos/_nang theg chen/_gsang ba sngags kyi dam pa'i chos yang dag par 'dzin pas rang rang gi tshangs spyod bsten pa ni pad+ma'i rigs kyi dam tshig go/_/mchod bstod dang las rab 'byam sgrub pa dang theg pa thams cad kyi sdom pa dang las la mkhas pas 'gro ba 'dul ba ni las kyi rigs kyi dam tshig go/_/mdor na rdo rje theg pa'i dngos grub kyi rgyud de dag la gnas pas ngan 'gro rnams ngan 'gro las bsgral bar bya zhing*/_lha mi rnams rgyud grol bar byed pa dang lam dman par zhugs pa rnams theg pa chen por dbug 'byin par bya ste/_sems can thams cad kyang bdag gis byang chub chen por 'god par bya'o zhes snying stobs chen pos dam 'cha' zhing de lta bu'i smon par byed pa'o/_/dus kyi 'khor lor ni/

'dod pa rdo rje la ni dril bu phyag rgya dag yang spyi bos bzung bar dgyi/_/rin chen la ni sbyin pa sbyin gyi 'khor lo 'di la rgyal ba mchog gi dam tshig bskyang bar dgyi/_/ral gri la ni mchod pa bgyi ste gsal bar chu skyes rigs la sdom pa dag ni bskyang bar dgyi/_/sems can rnams kyi thar pa'i slad du rgyal ba skyed mdzad rigs la byang chub bdag gis skyed par dgyi/_/zhes pas rdo rje la dam tshig gsum 'dzin pa dang*/_rin chen la sbyin pa/_'khor lo la bza' ba'i dam tshig_ral gri la mchod pa/_pad+ma la rigs dang rigs ma yin pa mi spang zhing byang sems mi 'dor ba'i tshangs spyod dang*/_rdo rje rtse gcig pa'i rigs la stong nyid snying rje dbyer med phyag rgya chen po'i byang chub bskyed pa ste rigs drug gi dam tshig rnams spyad par dgyi'o zhes dam 'cha' ba'i tshul gyis spyod 'gyur du smon lam 'debs pa yin par gsungs so/_/'dir rigs lnga'i sdom bzung lan gsum gyi mthar khas blangs pa'i stobs kyis thun mong gi dam tshig tsam zhig thob pa te rnam gzhag 'og tu 'chad do/_/kha cig_so sor brtan par bzung bar dgyi/_/zhes pa yan theg chen thun mong gi smon 'jug dang byang sdom len chog yin la/_skyabs gsum 'dzin pa kho na sangs rgyas rigs kyi dam tshig tu bshad nas sngar so thar dang byang sdom ma thob na 'di kho nas sdom pa gsum ldan du 'gyur bar 'chad pa de ni ma yin te/_bi b+hU tis/_sdom gsum cho ga thun mong cig_/thub pa chen pos gsungs pa med/_/ces bkag pa'i phyir dang*/_dus kyi 'khor lor 'khor lo la rgyal ba mchog gi dam tshig bskyang ba dang rdo rje rtse gcig pa'i rigs la yang dag pa'i sems skyed par bshad la/_de gnyis rgyud gzhan du gcig tu bsdus pa yin pa'i phyir ro/_/gsum pa ni/_khyad par bla med sdom pa ni/_/rdo rje'i rigs la srog gcod de/_/zhing bcu rlung dang rtog par gsungs/_/rin chen rigs la ma byin len/_/nor dang bud med theg pa che/_/gzhan dang rang don sgrub byed pa'o/_/pad+ma'i rigs kyi dam tshig mchog

/las chos dam tshig phyag rgya che/_/bud med yin te bsten pa'o/_/las kyi rigs ni brdzun du smra/_/bdag dang sems can mi dmigs par/_/mya ngan 'das la dgod par grags/_/'khor lo'i rigs la sha lnga dang*/_/chang dang yul kun bsten pa ste/_/phyi nang gsang ba'i rim pa yi/_/ma nyams spyod pa bla na med/_/dge bsnyen dge tshul dge slong dang*/_/ye shes kyis rgan rim pa bzhin/_/'jig rten 'jig rten 'das pa yi/_/rnam grangs mkhas pas shes par bya/_/zhes pas khyad par rnal 'byor bla med la ni rdo rje'i rigs kyi dam tshig tu 'khod pa'i rtsa ba ma rig pa dang srog gi rlung dang rnam par rtog pa'i srog bcad par bya'o/_/de bzhin du rigs so so la bla na med pa'i byang chub sus kyang ster ba med mod kyi/_rang nyid kyis blang bar bya ba dang*/_rigs ldan gyi bud med las rgya/_snang ba sgyu ma lta bu chos rgya/_tsaN+Da li dam rgya/_gnyug ma lhan cig skyes pa phyag rgya chen po ste bud med de dag rang dbang du bsten pa dang*/_'khor ba dang mya ngan las 'das pa ma dmigs bzhin du 'gro ba srid pa las ldog pa dang*/_zhi bar 'dzud pa'i drang ba'i don gyi chos brdzun pa'i rnam pa ston pa dang*/_phung po dang yul dang dbang po thams cad rang bzhin med par bsten pa dang*/_de kho na nyid shes rab kyi pha rol tu phyin pa e yig gi ngo bo mi smad pa yin la/_srog gcod pa la sogs pa sgra 'di dag gis nges don du 'gyur ba'i skabs kyang yod de/_rnal 'byor pa mngon shes can gyis mtshams med byed pa dang bstan pa la gnod pa dang dam tshig 'dral ba rnams ni gdug pa can yin pas de dag tshe der de las mi ldog par mthong na kha sbyor dbye ba'i cho gas bsad pa dang 'jungs pa dang brkam chags can nor dang bud med la chags pas ngan 'gror ltung ba zlog pa'i phyir de dag dbrog zhing sbyin pa sogs byed pa dang las kyi phyag rgya mi spang ba dang gzhan gyi phan bde'i rgyur mi bden pa smra ba dang 'du ba'i 'khor lor reg min mi spang ba ste rnal 'byor pa mchog rnams la yin gyis gzhan la ni ma yin no/_/des na dus 'khor las/

nges par rdo rje'i rigs dag la ni srog gcod bya ste/_ces sogs dang*/_brtag gnyis las/_dam tshig gang gis gnas par dgyi/_/bcom ldan 'das kyis bka' bstsal pa/_/khyod kyis srog chags bsad pa dang*/_/brdzun gyi tshig yang smra ba dang*/_/khyod kyis ma byin par yang long*/_/pha rol bud med bsten par gyis/_/sems gcig srog chags gsod pa nyid/_/gang phyir srog ni sems gcig brjod/_/'jig rten bsgral ba zhes bya ba/_/brdzun gyi tshig tu rab tu grags/_/btsun mo'i khu ba ma byin par/_/gzhan gyi bud med rang mtshungs mdzes/_/ces gsungs pa ste/_'di lta bu ldem por dgongs pas bshad pa ni sor phreng la phan pa'i mdo la sogs pa mdo sde chen po rnams su mtha' yas par bshad do/_/dgongs pa'i skad kyis 'chad pa'i dam tshig 'di ni dus kyis 'khor lor byis pa 'jug pa'i dbang bdun gyi mthar ster bar gsungs cing*/_rgyud gzhan las bum dbang gi mtha' dang dbang rdzogs pa'i mthar ster bar yang gsungs so/_/dge bsnyen dge tshul dge slong dang*/_/zhes sogs ni gtso bor dus kyi 'khor lo'i lugs te/_der byis pa 'jug pa'i dbang bdun po re re sa re ste sa bdun pa ring du song ba'i bar thob cing sngags kyi dge bsnyen du brjod la/_de bzhin du bum dbang gis sa brgyad pa dang*/_dge tshul gsang dbang gis sa dgu pa dang*/_dge slong dbang gsum pas sa bcu pa dang*/_gnas brtan 'jig rten pa'i bzhi pas bcu gcig pa dang*/_rgyal tshab ste rdo rje sems dpa' gnyis pa ste de rnams 'jig rten pa'i dbang ngo*/_/bdag po chen po'i dbang gis bcu gnyis pa skye gu'i bdag por te 'jig rten las 'das par bshad cing*/_byis pa'i dbang bdun gyi mthar dbang gi dus sgo ba yang rig par byed cing rten khyim pa dang nyan thos kyi dge tshul dang dge slong gi dbang gis rdo rje 'dzin pa gsum po yang phyi ma phyi ma bslab pas rgan pa dang*/

de re re yang dbang bskur snga rim gyis dbang gis rgan pa dang*/_gang zhig ye shes mchog tu mi 'gyur ba thob pa de nyid ye shes kyis rgan pa ste sngags kyi tshul la rgan pa rnam pa gsum bshad la/_spyir 'jig rten na rgyal po la sogs pa rigs kyis rgan pa dang*/_nor phyug pa nor gyis rgan pa dang*/_rigs mnyam na yang na tshod kyis rgan pa dang*/_thos pa che ba sogs thos pa'am yon tan gyis rgan pa ste bzhir grags kyang*/_sangs rgyas kyi bstan pa la ni bslab pa dang yon tan gyis rgan pa ma gtogs gzhan ma bshad la/_yon tan de yang sngags kyi tshul la ni mngon par rtogs pa'i yon tan kho na gtso bo yin te/_rab byung gi sngags 'chang rnams so skyer gnas la/_khyim pa rdo rje 'dzin pa cig 'phags pa'i mngon shes can yin na ni de tshogs kyi gtso bor 'gyur pa'i phyir ro/_/dbang gi lde mig las ni/_bum pa'i dbang gis dge bsnyen te/_/gsang dbang dge tshul dag du'o/_/shes rab ye shes dge slong nyid/_/yongs su rdzogs pa dgra bcom pa'o/_/zhes bshad de/_bla med kyi dbang bskur spyi la ni byis pa 'jug ba'i dbang bdun dang 'das ma 'das kyi dbang tha dad bshad pa med pas de dag ni tshul 'dis dge bsnyen la sogs pa'i rnam gzhag bya'o/_/dpal ldan rdo rje slob dpon la/_/rab tu btung ste bla med kyi/_/rtsa ba'i ltung ba rab dbye ba/_/'khrul med man ngag 'dir bshad bya/_/bzhi pa ni/_de la rtsa ltung bcu bzhi ni/_/bla ma dam pa mi brnyas dang*/_/rgyal ba'i bka' las mi 'da' zhing*/_/rdo rje dpun la khro mi bya/_/sems can kun la byams mi spang*/_/byang chub sems ni nyams mi bya/_/rang gzhan grub mtha' la mi smad/_/gsang ba ma smin la mi bsgrag_/phung po khams sogs mi brnyas dang*/_/dag pa'i chos la som nyi spang*/_/gdug la rtag tu byams ldan min/_/ming bral don la sgro 'dogs spang*/_/dad ldan sems can sun mi byung*/_/dam tshig brnyed pa spang mi bya/_/shes rab bud med mi smad ba'o/_/nyon mongs drag po la brten nas/_/'dir 'gal rtsa ltung zhes brjod do/_/zhes pa ste/

'di 'chad pa la gnyis/_spyi'i don dang*/_so so'i don no/_/dang po la/_skabs 'di'i rtsa ltung gi ngo bo ni/_sngags bla med kyi dam tshig dang 'gal ba'i nyes pa shin tu lci ba gang spyad na rdo rje'i dmyal bar ltung bar byed pa'o/_/nges tshig ni/_ma bshags na rdo rje'i dmyal bar ltung bar byed pa'i phyir ltung ba ste/_'dul ba las/_ma bshags na ngan song du 'phen par byed ltung bar byed pas na ltung ba/_zhes sgra bshad pa lta bu'o/_/'di las lci ba'i sngags kyi ltung ba med pa'i phyir rtsa ba'i ltung ba zhes pa ste/_'dul ba las dge slong gi pham pa la rtsa ba'i ming du gsungs pa bzhin no/_/rdo rje'i dmyal ba de gang zhe na/_rje 'bri khung pas/_mdo nas bshad pa'i mnar med dang sngags kyi rdo rje'i dmyal ba gcig zhing*/_'on kyang gsang sngags mi phyed pa'i gnas mtshon pa'i phyir thams cad rdo rje'i tha snyad kyis 'chad pas dmyal ba la'ang rdo rje'i dmyal bar btags so/_/zhes bzhed mod/_bshad tshul la ni mi gcig pa'i tshul du bshad de mnar med ni/_'di 'og stong phrag nyi shu na/_/mnar med pa'o de tsam mo/_/zhes rdo rje'i gdan gyi 'og dpag tshad stong phrag nyi shu na yod par gsungs la/_de'i tshe/_phyis ni rngams su 'bum phrag brgyad/_/lhag ma dag ni gser du 'gyur/_/zhes sa dkyil gyi tshad du bshad pa'i phyir sa'i dkyil 'khor 'bum phrag gcig gi lnga cha gcig dor ba'i sar gnas par gsungs la/_rdo rje'i theg pa las rdo rje'i dmyal ba gsal bar bshad pa ni dus kyi 'khor lo ste/_der ni sa dkyil gyi steng du klu rnams gnas cing smad du sa'i dmyal ba gnas la/_de nas 'og tu chu me rlung gsum gyi dkyil 'khor la rang rang gi dmyal ba gnyis re gnas cing rdo rje'i khab rtse'i dmyal ba gnas par bshad la/_rdo rje'i gzhir gnas cing rdo rje'i khab rtse phra mo'i tshogs kyis lus 'jig pa'i sdug bsngal yod pa'i phyir rdo rje'i dmyal ba zhes bya zhing*/

'jig rten 'chags pa nas ma zhig gi bar gnas pas 'jig rten gyi khams nye bar sdud pa'i tshe tshad du bshad do/_/rgya bod kyi gzhung gzhan dag las/_rdo rje'i ri rab gcig la ka shi ka'i ras kyis lo brgya brgya na lan re phyis pas zad de thal bar gyur ba ni zhag dang de'i zla ba dang lor brtsis pa'i lo 'bum mam stong ngam brgyas tshe tshad rdzogs pas na rdo rje'i dmyal ba ste tshe tshad chung 'bring che gsum yin no/_/zhes 'chad par yang mthong ngo*/_/de ltar bshad tshul ni mdo sngags tha dad pa'i tshul du byung la/_yang dag par na kun rdzob kyi snang ba thams cad rang gi dag ma dag gi 'khrul pa'i sems snang 'ba' zhig ste grub pa dang ma grub pa ces brjod pa bsam du ci zhig yod/_de'i phyir skyes bu gnyid kyis log pa na lus sems mal de nyid las gar yang ma phyin bzhin du dmyal ba nas srid rtse'i bar dang dag ma dag gi 'jig rten gyi khams gzhan dpag tu med par yang phyin zhing bya ba 'di dang 'di byas so zhes shes cing myong mod kyi/_'jig rten tshur ma 'ongs cing bdag nyid phar yang ma phyin pa'i phyir 'khrul snang kho na las gzhan ci zhig yin/_de bzhin du dpal zhi ba lhas/_lcags sregs sa gzhi su yis byas/_/me tshogs de dag ci las byung*/_/de ltas de dag thams cad kyang*/_/sdig sems yin par thub pas gsungs/_/ces gsungs pas sdig pa'i sems kyi dmyal ba'i 'khrul snang gi rgyu tshogs grangs tshang zhing smin pa na dmyal ba'i 'khrul snang 'byung ba yin gyi/_dmyal ba'i gnas ces bya ba phyi rol gyi yul ga shed du 'gro sa yod pa cig min la/_dag pa'i zhing thams cad kyang rdo rje'i lus kyi rtsa rlung thig le dang sems nyid gzung 'dzin dang bral ba'i rten 'brel gyi snang cha ste gzhan gang du'ang gnas pa min pa 'di ni theg pa chen po'i shin tu rgyas pa'i sde snod rnams kyi srog chen po dang rdo rje theg pa'i lam gyi yang snying du gnas pa ste/

de'i phyir sangs rgyas 'khor ba 'jig gi sprul pa'i sku phag mo gru pas/_ngam shod kyi yul 'di nyid 'og min chos kyi pho brang yin/_res 'ga' ni dmyal ba lcags sreg gi sa gzhi yang 'di nyid kho na yin/_zhes gsungs pa dang*/_mdo las tshangs pa ral pa can gyis shwA ri'i bu la khyod kyis 'jig rten gyi khams 'di tsher ma dang ngam grog dang g.yang sa dang rnyigs ma can du mthong ba de ni bzang po ma yin te/_de ni gnas brtan gyi sems la nyon mongs pa'i tsher ma dang lta ba'i ngam grog dang srid zhi'i g.yang sa sogs yod pa'i rtags su bshad pa yin no/_/'on yang snod kyi 'jig rten zhes bya ba gcig nas gcig tu 'gror yod pa cig yang dag pa'i gnas tshul du zhugs pa min yang da lta de ltar ma rtogs pa'i mi'i 'khrul snang gi rgyu tshogs grangs tshad du sad pa'i skye bo ris mthun pa rnams la gling bzhi dang dzam gling gi yang yul gcig nas gcig tu 'gror yod par snang ba'i cha ma 'gags par 'char ba ltar 'gro ba gzhan gyi 'khrul snang gi rgyu tshogs grangs tshad du sad pa na yang de ltar snang zhing sems can rnams la rang rang gis ji ltar snang tsam pa de nyid la 'di ni yang dag par bden pa ste mngon sum du snang ba'i phyir bsnyon du ci zhig yod snyam du ther zug tu 'dzin par byed pas de'i dbang du mdzad nas snod bcud kyi 'gro ba'i tshad dang dbyibs dang yun la sogs pa nges par bstan par mdzad pa yin la/_sems can de rnams kyi 'khrul pa'i tshogs kyang ji ltar 'khrul rgyu ng+ha du ra sdong po gcig las mi brgyas zos pa na rang rang gi bag chags so sor sad pas 'khrul pa'i rnam pa ches tha dad pa tha dad pa kho nar 'byung ba ltar srog gcod kyi las lam rdzogs pa lta bu dmyal bar skye ba'i las gcig gis kyang sems can rnams kyi khams tha dad pa'i phyir dmyal ba'i 'khrul snang yang ma nges par 'char ba yod de/

'di lta bu'i dbang du mdzad nas 'jig rten gyi khams kyi tshad dang dbyibs la sogs pa yang rnam pa du ma 'gal ba 'du ba lta bur mdo sngags kyi gzhung so so so so dag las bstan pa ste/_dus kyi 'khor lor mdor na de bzhin gshegs pas mngon par zhen pas 'jig rten gyi khams gzigs nas gsungs pa ma yin gyi gdul bya'i khams rgyud dang dbang po bzhin du gang la des 'dul nus tsam zhig gsungs par bshad nas yang dag par na sgyu ma'i chu klung la 'gram ngogs dang srid zheng sogs kyi tshad mi rnyed pa bzhin du sgyu ma'i 'jig rten yang tshad yod pa min par gsungs so/_/'di lta bu'i dgongs pa mi shes par bod kyi mkhas rlom byis pa'i rang bzhin can mang po mngon pa dang dus 'khor ba'i 'jig rten rnam gzhag re re la zhen pa dang gzhan la skur pa 'debs pa dang cha can cha shas sogs mu stegs pa'i tha snyad rku thabs su blangs pas 'gal ba bsdum pa'i zol gyis dmigs par lta ba'i ljon shing srung ba'i chu lon byed pa sogs la ni ngal ba tsam zhig snying por zad pa yin no/_/des na mnar med dang rdo rje'i dmyal ba lta zhog khams gsum po thams cad kyang yang dag pa ma yin pa'i kun tu rtog pa gcig gi ngo bo ste/_yang dag ma yin kun rtog ni/_/sems dang sems byung khams gsum po/_/ces pa yang yang dag par na/_khams gsum sems dang sems byung ni/_/yang dag ma yin kun rtog go/_/zhes par don gyis thob pas 'di lta bu dpal mgon klu sgrub yab sras kyis dbu ma'i gzhung lugs rnams su gzhung btsugs nas bshad pa yin la/_de'i phyir 'phags pa klu'i zhabs kyi sprul pa'i sku 'bri khung pas mnar med dang rdo rje'i dmyal ba gcig par bstan pa yang nongs pa ci zhig yod de/_thabs la mkhas pa'i mdo las sangs rgyas dang byang sems chen po rnams kyi chos kyi sgo dang mdzad pa thams cad thabs kyi mdzad pa kho nar gsungs pa'i phyir ro/_/dbye na rtsa ba'i ltung ba bcu bzhi ste/

gtso che ba'i dbang du byas na bcu gsum pa dam tshig mi bsten pa dang*/_lnga pa byang sems spangs pa gnyis rgyu 'bras su byas nas gsang dbang dang 'gal ba gnyis/_bcu bzhi pa bud med la smod pa ni dbang gsum pa dang 'gal ba gcig_dgu pa dag pa'i chos la som nyi za ba dang*/_bcu gcig pa ming bral gyi don la sgro skur byed pa gnyis yul yul can du byas nas dbang bzhi pa dang 'gal ba'i rtsa ltung gnyis yin la/_lhag ma dgu po 'di gtso bor bum dbang dang 'gal ba'i rtsa ltung yin zhing*/_'di rnams kyang gtso cher smos pa ste dbang phyi ma phyi ma'i tshe ni snga ma snga ma rnams thun mong gi rtsa ltung du 'gyur zhing rang skabs kyi de nyid snga ma dang thun mong ma yin pa'i rtsa ltung du 'gyur ro/_/drug pa grub mtha' la smad pa ni/_dbang bzhi pa'i rtsa ltung gtso bor yang mi 'gal la/_bdun pa gsang sgrogs kyang rtsa ltung gong ma gsum kho na la 'byung nye zhing nyes dmigs che bas gsang dbang gi rtsa ltung du byas kyang mi 'gal mod/_dkyil 'khor du 'jug dus gsang bar gdams pa'i cha nas bum dbang gis bzhag go/_/dbang bzhi yongs su rdzogs pas ni thams cad srung dgos kyi bum dbang kho na las ma thob pas ni rang skabs kyi dgu po spyad na rtsa ltung du 'gyur gyi byang sems spangs pa sogs lhag ma lnga spyad pas rtsa ltung dngos su ni mi 'gyur te/_de dag spong ba'i sdom pa ma thob pa'i phyir ro/_/des na yan lag ma tshang bas nyes pa sbom po la sogs par 'gyur ro/_/de bzhin du skabs so sor sbyar te shes par bya'o/_/'di ltar dbang rdzogs ma rdzogs dang dbang so so'i rtsa ltung sogs ma phye na ltung ba'i dgag dgos kyang ji bzhin ngos mi zin pas legs par phye ste shes dgos la/_kha cig dri med 'od kyi rgyud thams cad du rtsa ba'i ltung ba ni bcu bzhi ste zhes pa la brten nas rtsa ltung bcu bzhi 'di nyid rgyud sde bzhi ka'i rtsa ltung du 'chad mod/

de ni ma yin te/_bya rgyud las phung po lnga sangs rgyas lngar dngos su ma bstan na rnal 'byor pa de la phung po la brnyas pa'i nyes pa ci'i phyir 'byung*/_gal te phung po sangs rgyas su bstan pa'i cha nas ma yin mod kyang kun ldang drag pos brdeg pa sogs byas na nyes pa che ba'i cha nas so zhe na/_de lta na rtsa ltung bcu bzhi 'di nyid nyan rang gi rtsa ltung yang ci'i phyir ma yin te thun mong gi 'dul bar yang sangs rgyas 'od srung gi nyan thos cig gis bsam gtan byed pa na shing e la'i 'dab ma rlung gis gdong la bsnun pas sems rtse gcig pa ma thob pas khros te srog kyang med sems kyang med pa 'di la bcom ldan 'das kyis ci'i phyir bcas pa mdzad ces bcad pa'i rgyus klu'i rgyal po e la'i mdab ces bya ba mgo la khru stong pa'i e la'i shing sdong skyes cing las kyi rlung dus drug tu ldang bas bskyod pa na klad pa dang rnag khrag cher 'dzag pa'i sdug bsngal myong bar bshad pa'i phyir ro/_/'o na dri med 'od las bshad pa dang 'gal lo zhe na/_dri med 'od du ni bla med kyi rgyud la drang don du pha rgyud dang ma rgyud gnyis dang*/_nges don du de thams cad gnyis med kyi rgyud yin zhing rnal 'byor gyi rgyud ni de'i yan lag yin la/_bya spyod gnyis po ni de'i yang yan lag yin par bzhed pa'i skabs su bshad la/_de'i tshe yang dag par gsang sngags thams cad bla med gnyis med kyi rgyud kho nar 'du bar bzhed pa yin la/_khyed cag ni rgyud sde bzhi po mu stegs kyi rig byed bzhi lta bur chos tha dad pa phan tshun gcig tu gcig 'dur mi rung ba can du 'dod pa'i phyir dus kyi 'khor lo'i mi mthun pa'i gzhung khas len pa dag la 'di rgyab rten du mi 'gyur ro/_/ltung ba'i go rim ni/_lci yang gi go rim ste rdo rje'i slob dpon ni rdo rje theg pa'i sangs rgyas thams cad kyi ngo bo yin pas de brnyas pa ni nyes pa thams cad kyi nang na zla med pa'i phyir rtsa ltung dang por bzhag la/

sangs rgyas kyi bka' ste dam pa'i chos las 'das pa ni de'i 'og nas nyes pa lci ba'i phyir gnyis pa dang*/_rdo rje'i dpun ni sngags kyi dge 'dun yin pas de la brnyas pa ni de gnyis kyi 'og na lci ba'i phyir gsum par bzhag pa sogs go rim bzhin du ste/_yul bud med la smad pa ni rtsa ltung gi nang na nyes pa chung ba'i phyir bcu bzhi par bzhag pa'i bar du'o/_/ltung bar ldang tshad ni 'og nas/_nyon mongs kun bslang der shes ldan/_/zhes sogs te/_nyon mongs drag pos kun nas bslang ba las yul de la der shes pa dang ldan pa/_bcu bzhi pa lta bu ngag tu thon dgos pa la ngag tu thon pa sogs sgo gsum gang dang gang gis ltung ba rdzogs pa'i las lam der thon pa na rtsa ltung du grub pa yin la/_de nas ma bshags par bar chod pa dang*/_'du shes ma 'khrul ba dang*/_'gyod pa med pa dang*/_bshags tshad kyi dus las 'das pa ste bdun dang ldan na pham pa dang mtshungs cing*/_gnyen po dang spel nas skye bas dngos gzhi yongs su ma rdzogs la/_bshags tshad dus las 'das pa ni ltung ba tsam ste so thar gyi dge 'dun lhag ma lta bu'o/_/de bas chung tsam gyi rtsa ltung gi cha dang yan lag gi ltung ba lci ba ni nyes pa sbom por mtshungs la/_yan lag gi ltung ba gzhan thams cad ni ltung byed lta bu dang phyogs mthun gyi phra mo rnams ni nyes byas dang 'dra la/_dgos pa khyad par ba gzhan yod na rgyu gzhan ma tshang bar lus ngag tu thon pa tsam ni ltung ba'i gzugs brnyan yin no/_/bye brag tu ltung bar gyur pa'i dus la slob dpon 'jam dpal grags pas gang zag gi yul can rnams la lo gsum la sogs par 'gyod pa med pas mi sdom na bshags tshad dus las 'das par yang bshad la/_skad cig tsam gyis rtsa ba'i ltung ba rdzogs par 'gyur ba yang yod de/_mdor na rang rang gi yan lag yongs su rdzogs cing rgyud mi srun pas nyams myong gi drod yal te dngos grub la gegs su gyur pa ni rtsa ltung du gyur pa'i dus so/_/'dir 'khrul spong mdzad pos rgya cher 'grel gyi lugs rnams bkag ste slob dpon des mdzad pa min no zhes 'chad pa dang*/

dus kyi 'khor lo'i rtsa ltung gi rnam bzhag rnams kyang mi 'thad par bsgrags pa la phyis mkhas pa red mda' bas bod yul 'dir yang sngon gyi mkhas pa du mas rgyud 'di dpyad pa'i gnas su mdzad do ces dus 'khor 'gog pa'i khungs mdzad mod/_spyir dpyad pa byung ba tsam gyis dngos btags gang du'ang sgrub ga la nus te bcom ldan 'das nyid la'ang mu stegs pas/_kye ma mang thos gang smra ba/_/de ni spyang ki'i rjes bzhin no/_/zhes sogs kyi dpyad pa byas na gzhan la lta ci smos pa'i phyir dang*/_nang pa nyid la yang kha che bye brag tu smra ba sogs kyi ngor dbyig gnyen gyis mdo sde pa'i grub pa bkar sgrub pa dang*/_bye mdo'i ngor 'phags pa thogs med kyis sems tsam gyi grub pa bkar sgrub pa dang*/_rnam rig smra ba'i ngor klu'i zhabs kyis dbu ma'i grub pa bkar sgrub pa dang*/_rgyu'i theg chen pa rnams kyi ngor 'bras bu gsang sngags bkar sgrub pa sogs du ma mdzad na de'i phyir chos de dag yang dag pa ma yin no zhes skur pa gdab bam ci/_des na sngags bla med kyi mkhas pa dag dus kyi 'khor lo dang shes rab kyi pha rol tu phyin pa sogs la bka' ma yin par sgrog na ni shes bzhin du co dri ba'i dgos pa'i dbang gis yin la/_de lta bu med na ni thos pas rgyags ches pa'am mi dge ba'i bshes gnyen gyi dbang ngam chos de dag 'dzin pa'i gang zag la sdang ba'i dbang gis yin pa gang rung du gor ma chag pas re zhig de dag la ha cang brjod pa'i gnas ma yin no/_/rtsa ltung rgya cher 'grel dang bal po lo tsA ba pad+ma ru tse 'das pa'i rgya dpe rnams bal po'i gnas tshang du yod pa phyis dge tshul khyung grags kyis de nas rgya cher 'grel gyi rgya dpe brnyed de bsgyur nas bod du rtsal bshad byas pas rang gzo yin zer nas sgro skur byung bar snang yang*/_nag tsho dang phyis kyi lo ts+tsha ba gzhan gyis kyang bsgyur zhing rgya gar na 'gran zla med pa'i bstan bcos su grags pa'i tshul rnams yi ge rnying pa mang po na snang bas tshad mar gyur pa'i bstan bcos nyid do/_/bu dong chos kyi rgyal pos dbang rnon la kun dkris chen po sogs mi dgos par bla ma la khros pa tsam gyis kyang 'byung zhing bshag pa yang de ma thag bshags cing bsdams nas sdom pa blangs pas skye la/

dbang brtul la ni kun bkris chen po dgos cing zla drug sogs kyis sbyong bar bshad pa ni dgongs pa brtag dgos te/_kun bkris chen po med kyang rtsa ltung 'byin shes pa'i dbang rnon de ni rtsa ltung 'byin thabs kho na la dbang po rno bar thal ba dang*/_spyir sngags bla med kyi dbang rnon ni thabs rgya che ba dang shes rab zab pa gnyis bde blag tu rtogs pas dbang po rno ba yin la/_de lta bu ni gnyen po myur zhing brtan pa'i phyir rtsa ltung gi rgyu la mi 'jug pa dang*/_rkyen drag po'i dbang gis cung zad shor srid na'ang zhe thag pa nas de'i rgyun 'thung ba dang rjes su 'breng bar mi byed cing shes pa'i khong na gnyen po'i bsam pa dang ma bral ba nyid du 'byung bas de ma thag rgyun gcod cing sdom par 'gyur bas 'di la ni rtsa ltung shin tu 'byung ring bas bshad pa de go ldog pa'i phyir dang*/_nyid kyis kyang rtsa ltung dang po'i skabs su rgyu'i yan lag ni/_rdo rje snying po rgyan las/_snying nas slob dpon smod pa dang*/_/zhes bzhed pas zhe sdang ngam phra dog gi dbang gis snying thag pa nas smod par byed pa'o/_/zhes kun dkris drag po dgos par bshad pa dang yang 'gal ba'i phyir ro/_/mdor na dbang bzhi rim pas thob cing de'i lam sgom pa'i rnal 'byor pa des rang skabs kyi lta ba dang sgom pa'i nyams myong gi rgyun ma chad pas dam tshig dang mi 'gal bar spyod dgos pa las/_skabs 'gar nyon mongs pa'i rkyen drag po la sogs pa'i dbang gis yul yul can tha mal du bzung ste nyams myong gi rgyun chad nas chags sdang rmongs gsum rang rgyud pa'i kun ldang drag po bzod med du skyes cing*/_slar yang phyin ci log gi zhen pas de nyid la mchog tu bzung nas de las ldog par mi byed pa ni rtsa ltung du gyur pa ces bya ste/_yul yul can tha mal du zhen pas sngags kyi lta ba rgyun chad/

nyams myong yal bas sgom pa rgyun chad/_chags sdang rmongs gsum gyi kun ldang drag po skyes pas ngan song gi rgyu bsgrubs/_de dag sngar dbang dus la sogs par khas blangs pa rnams dang 'gal bas dam tshig nyams/_de nyid la mchog tu bzung zhing slar mi ldog par zhen pas bshegs sdom la mi 'jug zhing de'i ngang du lo zla la sogs par 'das na gnas skabs su mthong chos la nad dang mtshon dang rgyal po'i chad pa sogs mi 'dod pa du ma 'byung zhing de dang 'grogs pa sogs kyi rnal 'byor pa rnams kyang de'i shan gyis gos te ting nge 'dzin 'grib pa sogs dam tshig gi grib tu 'gyur/_shi 'phos nas ngan song dang ngan 'gro rnams su 'phen pas na rtsa ltung du gyur pa ces bya'i/_gnad 'di lta bu mi shes par sdom sdom min sogs nyan thos pas rnam rig ma yin pa'i gzugs su skye bar 'chad pa ltar rtsa ltung bya ba'i dngos po gzhan zhig chu bur ltar skye bar lta ba rnams ni ma yin te rang nyid kyi rgyud sngags kyi chos min du gyur pa la rtsa ltung zhes brjod pa yin no/_/kha cig lus ngag tu thon pa ces zer ba de ni thams cad la ma yin te/_dag pa'i chos la som nyi za ba sogs bsams pa tsam gyis ltung bar 'gyur ba'i phyir ro/_/dam tshig rgya mtshor yang lus ngag sbyor brten zhes ma bshad dam zhe na/_de ni dang po dang bcu bzhi pa lta bu skyes bu yul du byas pa rnams la lus ngag gang rung du thon pa dgos pa mang bas de'i dbang du mdzad de dpe mtshon pa yin gyi bcu bzhi po thams cad la lus ngag tu thon dgos par gsungs pa ma yin no/_/ji ltar srung ba'i tshul ni/_bla ma sangs rgyas su shes te bla ma dang dkyil 'khor gyi lha tha dad du mi 'byed par rtag tu mos gus bskyed cing gsol ba 'debs pa 'dis ni gtso bor dang po sdom la/_zhar la rtsa ltung thams cad kyang sdom ste sangs rgyas kyi chos thams cad bla ma'i bkar shes pas gnyis pa dang drug pa sdom/

snang srid snod bcud bla ma'i rang bzhin du shes pas gsum pa dang bzhi pa dang bdun pa dang brgyad pa dang bcu pa dang bcu gnyis pa dang bcu bzhi pa rnams sdom/_bla ma nyid gzugs dang gzugs ma yin pa dang bden brdzun dang yod med la sogs pa'i mtshan mar mi gnas cing mtshan ma thams cad kyang bla ma'i ngo bo las mi g.yo bar shes pas lhag ma rnams sdom ste rtsa ba'i ltung ba thams cad kyi chu lon gyi mchog ni 'di yin la/_de bzhin du sdom pa dang dam tshig dbang rim gnyis la sogs pa thams cad gcig tu gyur pa'i snying po ni 'di kho na ste/_de'i phyir sgrub rgyud rin po che 'dis mos gus dkar po chig thub ces dang*/_lam zab mo bla ma mos gus kyi lam zhes bzhed pa yin no/_/de bzhin du theg gsum gyi chos thams cad sangs rgyas kyi bka' thabs kyi sgor shes pa dang*/_bcud kyi sems can thams cad dang khyad par grogs rdo rje'i dpun rnams dkyil 'khor par shes pa dang*/_thams cad kyang bde bar 'dod pa'i byams pa dang mi 'bral ba dang*/_tshangs pa pa dang nyi ma pa sogs mu stegs kyi grub mtha' thams cad kyang sangs rgyas kyi bstan pa la dngos su 'jug mi nus pa rnams 'dul ba'i phyir ston pa nyid kyi thabs kyi mdzad par gsungs na nang pa'i grub mtha' tha dad pa rnams lta smos kyang ci dgos te grub pa'i mtha' thams cad mnyam nyid du shes pa dang*/_gya tshoms su sngags kyi gsang ba mi sgrog zhing yon tan dang shes pa spong ba dang*/_phung po lnga gzod nas rigs lngar dag par shes pa dang*/_chos thams cad kyi rang bzhin tshul mtha' yas pas bshad pa thams cad la yang tha na'ang bsam gyis mi khyab pa'i blos 'jug pa dang*/_gdug pa can ma rungs pa'i las las ldog par 'bad pa dang*/_chos thams cad kyi rang bzhin gzod nas nye bar zhi zhing spros pas ma gos spros pa las mi g.yo ba'i tshul blo'i spyod yul ma yin pa shes pas lta ba dang grub pa'i mtha' gang la'ang ma chags cing ched du lta ba med pa dang*/

sems can 'ongs pa rnams la yang ji tsam 'tsham pa'i chos kyis bsdu ba dang*/_dam tshig gi rdzas phyi nang thams cad la yang ma zhen zhing mi smad pas gnas skabs ltar spyod pa dang bud med thams cad kyang lhan cig skyes ma'i ngo bor shes pas smod pa dang chags pa med par mos par bya ba ste de dag dang mi 'bral bar spyad pas rtsa ltung rnams re re zhing mi 'byung bar 'gyur ro/_/de rnams kyang tshig gi bsgrigs bcur du 'don pa tsam dang rtog pas grangs 'dren pa'i bcad shes ram ram pa rgyun mi 'chad byed pa ni ma yin te sngon du bla mas slob ma dkri ba'i rim pa la brten nas rgyud la 'dres par byas te shes pa'i khong du sa bon ltar gnas pa rkyen gang dang phrad pa de'i gnyen po de khong nas tshur skye ba zhig yin te/_dper na/_rang nyid kyi ming sar du btags pa lta bu la sngon gyi dus cung zad tsam las phyis rtag tu bdag gi ming 'di'o zhes brjod pa dang bsam mi dgos par yengs pa'i tshe yang ming de nas bos ma thag ngar 'dzin gyi blo shugs 'byung du skye bar snang na rdo rje theg pa'i ye shes khyad par gyi lam 'di la bdag dang bdag gir 'dzin pa dang bral ba'i ye shes shugs 'byung du skye ba ni lta ci smos pa'i phyir ro/_/mdor na rtag tu skyed rdzogs kyi rnal 'byor dang mi 'bral ba kho nas rtsa ltung thams cad lags so/_/yan lag gang gis ltung bar 'gyur zhe na/_gang las 'byung ba gzhi'i yan lag ni rdo rje slob dpon nas bud med kyi bar so so yin la/_gang la 'byung ba rten gyi yan lag ni dbang so so thob cing de'i lam sgom pa'i rnal 'byor pa so skyer gnas pa de dag la'o/_/ji ltar 'byung ba bsam pa'i yan lag ni sngags kyi lta ba dang bral te rang dang ltung ba so so'i yul tha mal du lta bas nyon mongs drag po skyes pa'i dbang du gyur te nyes dmigs su mi lta bar tsham tshom med par don de la 'jug pa'o/_/nyon mongs drag po la brten nas/_/ces rtsa ltung thams cad la nyon mongs drag pos kun nas slong dgos na gzugs rnam snang du bshad pa la som nyi za ba dang de kho na nyid mtshan mar lta ba lta bu dgu pa dang*/

bcu gcig pa la 'di med do snyam na/_yod de/_mtshan mar lta ba'i blo de nyid ma rig pa drag po yin la/_de ni rtsa ba'i nyon mongs pa yin pa'i phyir ro/_/de ltar spyi'i don bshad nas gnyis pa so so'i don la bcu bzhi las/_re re la yang ngo bo/_ltung bar 'gyur ba'i rgyu mtshan/_yul/_bsam pa/_dngos gzhi/_dus/_ltung bar 'gyur tshul/_ltung med de brgyad res shes par bya'o/_/de yang rtsa ltung dang po la/_ngo bo ni/_slob mas mi dge ba spyad pas sngags kyi bla ma dam pa'i thugs sun 'byin pa ni skabs 'di'i rtsa ltung dang po'i ngo bo yin la/_ltung bar 'gyur ba'i rgyu mtshan ni/_'jigs bral dpa' bo'i zhabs kyis/_gang phyir rdo rje 'dzin pa yi/_/dngos grub slob dpon rjes 'breng gsungs/_/de bas de la brnyas pa ni/_/rtsa ba'i ltung ba dang po yin/_/zhes gsungs pa ltar/_mchog dang thun mong gi dngos grub thams cad rdo rje slob dpon gyi rjes su 'breng la/_rdo rje'i slob dpon ni/_sangs rgyas thams cad kyi ngo bo yin pas de mchod na/_gdan bzhi'i rgyud las/_dus gsum sangs rgyas kun mchod pas/_/slob dpon ba spu'i khung bu mchog_/zhes pa'i bsod nams thob la/_brnyas na ni sangs rgyas thams cad brnyas par 'gyur ba'i phyir dam tshig thams cad kyi rtsa ba yin pas srung bar gdams pa'o/_/kha cig rgyud myur bar 'chos pa'i bla ma ni rdzogs pa'i sangs rgyas kun dang mnyam zhes bka' drin mnyam pa la 'chad pa de ni ma yin te/_dge ba'i bshes gnyen sangs rgyas dang 'dra ba dang mnyam par lta ba ni pha rol tu phyin pa dang nyan thos kyi theg par yang yod de/_gyad bu nor gyis ston pa'i sngon du 'phags pa rta thul la phyag byas pa la legs so cher bstsal ba dang nor bzang gi rnam thar las bshad pa'i phyir ro/_/des na sngags kyi tshul la ni sangs rgyas thams cad gcig tu dbyer med pa'i ngo bo bla mar shes pas de las lhag pa'i skyabs gnas mi tshol ba yin te/

slob dpon 'jam dpal bshes gnyen gyis 'dus pa'i dkyil 'khor sprul te bla ma dang dkyil 'khor gang la mos dris pas/_sangs rgyas ye shes zhabs kyis yi dam la mos par zhus pa dang zas la rtog pa byas pa gnyis kyis tshe 'dir sangs rgyas mi 'thob par bstan pa dang*/_dpal nA ros dgyes rdor gyi dkyil 'khor sprul te sngon du yi dam la phyag byed dam bla ma la phyag byed dris pa na rje mar pas sngon du yi dam la phyag mdzad pas/_rigs rgyud nam mkha'i me tog yal/_/zhes gdung rgyud 'chad par lung bstan pa lta bu yin no/_/des na sangs rgyas stong gi nang na bla ma bran khol gyi rnam par 'dug yang de thams cad bla ma'i sprul par shes pas sprul gzhi bla ma de la 'dam pa cig gnad che ste/_rje btsun grags pa rgyal mtshan gyi g.yas g.yon du bcom ldan 'das dang rdo rje 'chang bzhugs pa cig nam mkhar byon nas khyod sdom pa len na mkhan po gang la zhu/_dbang bskur zhu na slob dpon su la zhu zhes gsung ba na/_rje sa skya paN+Di tas bdag gi sdom pa dang dbang bskur thams cad rje btsun bla ma nyid la zhu'o zhes bla ma la 'dams pas chos dang srid kyi bstan pa cher dar ba'i rten 'brel 'grig pa lta bu'o/_/yul bla ma bshad pa la yang gnyis/_bla ma'i rnam gzhag spyir bstan pa dang*/_rtsa ltung gi yul bye brag tu ngos bzung ba'o/_/dang po ni/_dus 'khor rtsa rgyud kyi lung 'grel chen du drangs pa rnams kyis bshad par bya'o/_/de yang*/_brtan zhing dul la blo gros ldan/_/bzod ldan drang la g.yo sgyu med/_/ces rang bzhin gyi yon tan dang*/_sngags dang rgyud kyi sbyor ba shes/_/snying brtser ldan zhing bstan bcos mkhas/_/de nyid bcu ni yongs su shes/_/dkyil 'khor bri ba'i las la mkhas/_/gsang sngags 'chang byed slob dpon te/_/ces sbyangs stobs kyi yon tan dang*/_dang ba'i bdag nyid dbang po thul/_/zhes sgom stobs kyi yon tan te gsum ldan nam/

yang na nyon mongs kyis mi 'phrogs pas brtan pa/_dregs pa dang bral ba'i phyir dul ba/_chos thams cad la som nyi med pa'i phyir blo gros dang ldan pa/_chos nyid zab mo khong du chud cing chos ston pa'i dka' ba dang log sgrub sogs la ji mi snyam pa'i phyir bzod par ldan pa/_gya gyus slob ma bslu ba dang kha gsag dang log 'tsho med pa'i phyir drang zhing g.yo sgyu med pa/_sngags kyi tshogs rnams dang rgyud dang rgyud gzhan rnams la mkhas cing de dag gi ji ltar sgrub pa'i sbyor ba la goms pa/_slob ma'i zang zing dang rigs rus dang 'brel ba sogs mi lta bar chos ston pa'i snying brtse dang ldan pa/_sde snod gsum dang phyi rig pa'i gnas la sogs pa rang gzhan gyi bstan bcos la mkhas pa/_rdo rje snying rgyan gyi rgyud las/_dkyil 'khor ting 'dzin phyag rgya dang*/_/stangs stabs 'dug stangs bzlas brjod dang*/_/sbyin sreg mchod dang las sbyor dang*/_/slar sdud pa yi rnam pa ste/_/phyi yi de nyid bcu ces bya/_/gsang dang shes rab ye shes dang*/_/phyir ldog gnyis kyi cho ga dang*/_/kha sbyor 'byed pa'i cho ga dang*/_/gtor ma rdo rje'i bzlas pa dang*/_/drag shul gyis ni lha sgrub dang*/_/dkyil 'khor sgrub dang rab gnas te/_/gsang ba'i de nyid bcu zhes bya/_/zhes bshad pa'i phyi dang gsang ba'i de nyid bcu shes cing khyad par dkyil 'khor gyi las la mkhas pa/_lus sems shin tu sbyangs pa thob pas dang ba'i bdag nyid can/_de kho na nyid rtogs pas dbang po mchog tu thul ba ste chos bcu gcig dang ldan par gsungs la/_bsdus rgyud las/_dang por yang dag bsten bya bla ma dag yang dam tshig ldan zhing rdo rje'i theg la lhag par gnas/_/de nyid bsgoms cing ma chags dri ma dag dang rnam par bral zhing bzod pa'i ngang tshul lam la zhugs/_/slob ma rnams la lam ni sbyin byed dmyal ba'i 'jigs pa 'phrog zhing de nyid las ni tshangs spyod ldan/_/bdud rnams la ni rdo rje'i dbyug pa de yang 'dzin ma'i gzhi la rdo rje sems dpa' rab grags pa'o/_/zhes phyi nang gi dam tshig la gnas pa mu stegs dang nyan rang gis mi phyed pa'i phyir rdo rje'i theg pa ste sangs rgyas kyi theg pas 'gro ba/

'jig rten dang 'jig rten las 'das pa'i dngos grub sgrub pa'i de kho na nyid bsgoms pa/_phyi nang dang gnyis ka'i bdog pa thams cad la yongs su ltos pa med pa/_'dod chags dang zhe sdang dang gti mug dang nga rgyal dang phra dog dang ser sna rnams kyi dri ma dang bral ba/_'bras bu la ltos pa med pa'i bzod pa'i rang bzhin gyis sangs rgyas kyi lam chen por zhugs pa/_lam de nyid slob ma rnams la brtse ba kho nas ster zhing ngan song gi 'jigs pa 'phrog par nus pa/_phyi nang gsang ba'i tshangs spyod mchog tu mi 'gyur ba shin tu dag pa ste chos brgyad dang ldan pa ni rdo rje'i slob dpon yin la/_de ni bdud bzhi po rnams 'joms pa la rdo rje'i dbyug pa lta bu yin la/_sa steng du rdo rje sems dpa'am rdo rje 'chang du brjod par bya zhing lha mi thams cad kyis bla mar bya ba'o/_/mdor na dus kyi 'khor lo'i zhal bzhis mtshon pa mchog tu mi 'gyur ba phyag rgya chen po rang gis rtogs cing gzhan la ston nus pa ste/_sangs rgyas zhal 'di gang gi zhal dang thugs la gnas par gyur pa de ni dpal ldan bla ma'o/_/zhes so/_/de nyid kyang rten nyan thos kyi dge bsnyen dang dge tshul dang dge slong gi rim pas rdo rje 'dzin pa dman 'bring mchog gsum ste/_de nyid bcu ni yongs shes pa/_/gsum las dge slong mchog yin te/_/'bring ni dge tshul nyid du brjod/_/khyim na gnas pa tha ma'o/_/zhes so/_/re re'ang rang la bka' drin gyis dbye bas gsum du 'gyur te/_dbang rgyud man ngag gsum ga thob pa ni gsum ldan gyi bla ma dang*/_gang rung gnyis thob na gnyis ldan dang*/_gcig kho na thob na gcig ldan du 'jog la/_de dag yang gong rim gyis bka' drin che ba yin no/_/gal te de'i mthus phyag rgya chen po'i ye shes mngon sum du rtogs na ni bka' drin bla na med pa yin te/_man ngag thams cad kyi skabs don grub pas man ngag sbyin pa'i bla mar 'gyur la/

brjod bya don gyi rgyud thams cad mngon sum du byas pa'i phyir yang dag pa'i rgyud ston pa po dang*/_don dam pa 'bras bu'i dbang mngon sum du thob pa'i phyir dbang thams cad kyi mchog ster ba po ste gsum ldan las kyang ches gsum ldan du gyur pa yin la/_de la sgrub brgyud 'dis rtsa ba'i bla ma zhes bzhed cing 'di lta bu la deng sang grags pa'i rjod byed tshig gi dbang rgyud man ngag thob dgos par yang ma nges te/_tsa pu pas rdo rje rnal 'byor ma sprul pa'i gzugs can khur bas grol ba lta bu dpag tu med pa'i phyir dang*/_dkon mchog za ma tog gi mdo las/_dbyar gnas kyi nang du 'jam dpal ma 'ongs nas phyis gso sbyong gi tshe 'ongs pa na/_'od srung chen pos gang du dbyar khas blangs dris pas/_'jam dpal gyis rgyal po gsal rgyal gyi btsun mo'i 'khor du'o zhes zer ba dang*/_sems dpa' ltung ba can 'di dang lhan cig gso sbyong byar mi rung ngo snyam nas gnas nas dbyung ba'i gsol bzhi'i las byed pa'i phyir dge 'dun bsdu ba'i gaN+Di brdungs pa na/_bcom ldan 'das kyis rang gi spyod yul ston la/_nyan thos chen po rnams mgu bar gyis cig gsungs pas/_'jam dpal gyis ting nge 'dzin byas pa'i mthus sangs rgyas kyi zhing mtha' yas pa'i sangs rgyas so so'i drung na 'jam dpal gnas cing bdag kho na 'dra ba rnams de dbyung ba'i phyir gaN+Di brdung bar mthong bas/_ston pas khyod 'jam dpal 'di'am gzhan 'di rnams su zhig skrod ces gsungs pas zhum ste gaN+Di 'dor bar 'dod na 'dor bar yang ma nus/_sgra yang ma chad nas slar bcom ldan 'das bdag ni shes pa phyogs gcig pa dang ldan pas byang chub sems dpa' yul tshad med pa rnams kyi spyod yul ma 'tshal nas bskrad par brtsams pa 'jam dpal gzhon nur gyur pa la bzod par gsol lo zhes byas pa na sgra chad nas ston pas 'jam dpal 'di snyed cig thams cad gdul ba'i dbang gis khyim pa'i nang du dbyar gnas so/_/'jam dpal gyis gsal rgyal gyi btsun mo'i 'khor las btsun mo dang skyes pa dang bud med dang khye'u dang bu mo dang smad tshong rnams lnga brgya lnga brgya re phyir mi ldog par bkod do/_/mang po cig nyan thos su btul lo/_/gsol pa/

chos gang bstan pas btul/_bka' bstsal pa/_'jam dpal nyid la dris cig_des smras pa/_sems can de lta bu dag ni chos bshad pas yongs su smin par mi 'gyur te/_de ci'i phyir zhe na/_sems can gang dag dga' ba'i rtsed mos yongs su smin par 'gyur ba yang yod/_rab tu bzung ba dang*/_tshar bcad pa dang*/_sbyin pa byin pa dang*/_phongs cing dbul ba dang*/_bkod pa chen po sogs nas phan gdags pas yongs su smin par 'gyur ba yang yod do/_/ces bshad pa dang*/_nor bzang gi rnam thar las/_bcom pa mo lha'i bshes gnyen gyis gzugs tshong gi tha snyad du byas te 'dod chags kyi don du skye bo rnams 'ongs pa na/_kha cig la bltas pa tsam gyis ting nge 'dzin gyi sgo skyes te phyir mi ldog par 'gyur ba dang*/_de bzhin du smras pa dang bzung ba dang gud du 'gro ba dang 'khyud pa sogs las ting nge 'dzin gyi sgo tha dad par re skyes te de kho nas phyir mi ldog par 'gyur bar bshad la/_bod yul du'ang cog ro smon pa bya bas dam pa rgya gar mthong ba tsam gyis byin rlabs zhugs te kun btags kyi 'ching ba chad pa dang*/_rje sgam po pa'i slob ma mang po kha cig gis sgam po'i ri mthong bas phyag rgya chen po'i rtogs pa skyes pa dang*/_de bzhin du sku mthong ba dang gsung thos pa tsam dang ma mjal yang gsol ba btab pa tsam gyis phyag rgya chen po'i rtogs pa skyes pa du ma byung ba sogs sgrub brgyud 'di la bgrang gis mi lang bar bzhugs pa yin no/_/de la ji ltar lta ba ni rdo rje mkha' 'gro las/_de lta bu'i slob dpon la ji ltar blta bar bgyi bka' bstsal pa/_sangs rgyas kun gyi rang bzhin sku/_/yan lag byang chub sems dpa' ste/_/ba spu rnams ni dgra bcom nyid/_/spyi gtsug rigs lnga'i sangs rgyas te/_/'jig rten pa ni zhabs kyi gdan/_/'od zer gnod sbyin gsang la sogs/_/de ltar rang bzhin yon tan lus/_/rnal 'byor can gyis rtag tu blta/_/zhes dkon mchog thams cad 'dus pa'i ngo bor lta la/

rgyud rnams las thor bur gsungs pa'i tshig sna bsdus pa bla ma lnga bcu par bshad pa ltar sems dang cing g.yo med pa dang ngag snyan zhing dus su bden pa dang gsong por smra ba dang ldan pas lus ngag yid gsum gyi kha na ma tho ba thams cad bsdams te dran pa dang shes bzhin dang 'jigs pa dang ldan pas lus dang longs spyod dang sgrub pa'i bkur stis mnyes par bya ba ste bdag gis bla ma nyi shu par yang bshad do/_/spang bar bya ba'i bla ma'i mtshan nyid kyang*/_snying rje med cing khro la gdug_/khengs cing chags la ma bsdams dang*/_/rang bstod bla mar slob ma ni/_/blo bzang ldan pas mi bya'o/_/zhes snying rje med pas sems can 'dor ba dang rgyud khro zhing zhe gdug pas khon ring du 'dzin pa dang rigs sam rdzas sam thos pas khengs pa dang phyi longs spyod dang nang sems can la kun nas chags pa dang spyod pa ma bsdams pas chang myos par 'thung ba sogs bag med kyi las la 'jug pa dang*/_rnyed bkur gyi rgyu'am phra dog gi blos rang nyid bstod cing skyes bu dam pa gzhan thos par mi bzod pa rnams yin la/_bsdus rgyud las/_nga rgyal dang ldan khro bas zil mnan rdzas la brkam zhing thos pa dag yang med/_/slob ma rnams ni slu ba don du gnyer zhing mchog gi bde ba'i gnas las sems nyams dbang ma bskur/_/longs spyod dag la kun chags bag med rtsub mo'i tshig dang bcas cing dbang po'i don du 'dod ldan pa/_/de nyid dmyal ba bzhin du slob ma mkhas pa rnams kyis rdzogs pa'i byang chub rgyur ni spang bar bya/_/zhes mkhas pa'i rdzas sam dbang phyug gam de nyid bcu shes pas lam cung zad thob pas gzugs la sogs pas mngon par khengs pa ni nga rgyal yin la/_de dang ldan na 'og ma khyad du gsod pa'i phyir snying rje dang bral bar 'gyur bas 'di gnyis ni skyon ches chen po'o/_/gsang ba'i dam tshig rnams nus pa med par gsang sgrogs su spyod pa ni dam tshig dang bral ba'o/_/ser snas rdzas sog pa dang dge 'dun dang mchod rten gyi rdzas la sogs pa lci ba'i rdzas la longs spyod pa ni rdzas la brkam pa'o/_/'di ni shin tu nyes pa lci ste sangs rgyas dang chos kyi dkor spyad pa ni gnyen po chen pos rnam smin mi myong bar spyod nus kyang dge 'dun gyi rdzas gang zag gis spyad pa ni rnam smin gyi 'bras bu ma myong bar sbyong mi nus par theg chen dang theg dman gyi mdo du mar bshad cing gshin rje'i gshed grub pa'i rnal 'byor pas dge 'dun gyi til gyi phub ma nyung ngu zhig ma byin par blangs pas gshin rje gshed kyi gzugs kyis yi dwags su gyur pa sogs du ma bshad pa'i phyir ro/_/des na deng sang gi mkhas pa rnams kyis rgyu 'bras la thugs ches par mdzod la/

rang rang gi nye du dang 'khor g.yog dang slob ma sogs brtse 'os su gyur pa rnams la lcags kyi me mdag 'bum phrag brgya'i yang do zla min pa'i dge 'dun gyi rdzas ches lci ba bag med du spyod du 'dzud pa 'di mi mdzad par zhu'o/_/thos pa med pa ni yang dag pa'i lam mi shes pa ste/_'grel chen las/_rmongs pa ste dam pa'i lam gyi man ngag dang bral ba'o/_/zhes so/_/des na sgrub brgyud 'dis theg pa gsum shes pa rgya cher thos pa dang*/_rig pa'i gnas lnga shes pa mang du thos pa dang*/_thar pa'i thabs kyi man ngag phyin ci ma log pa rdzogs par shes pa legs par thos pa dang*/_'jig rten gyi khams gzhan gyi chos gyi rnam grangs thos pa tshad med par thos pa dang*/_ma thos pa'i rnam pa med pa mthar thug par thos pa ces bzhag pa'i legs par thos pa nyid med du mi rung bar bzhed pa dang khyad med do/_/brdzun smra ba ni slob ma bslu ba'o/_/de kho na nyid ma rtogs pa ni mchog gi bde ba'i gnas las sems nyams pa yin la/_sems nyams pa des dbang bskur bar mi nus pas na dbang bskur med par rgyud 'chad par 'gyur ba'o/_/'dir 'grel chen las/_dbang bskur med par rgyud 'chad pa po ces pa ste spang bar bya'o/_/zhes gsungs pa yang dbang bskur gyi tshig gi cho ga tsam ma byas pa la dgongs pa ma yin te/_de ni mchog gi bde ba'i gnas las sems nyams pas kyang byed par nus pa'i phyir ro/_/des na dbang du ma song ba'i dbang bskur byas kyang dbang bskur ma byas pa nyid du dgongs pa yin te/_dbang gi zlos gar du zad pas so/_/'khor ba'i longs spyod la chags pa dang bag med ni chang 'thung ba ste mnyam par ma bzhag pa dang*/_'khrig pa la sred pa ni dbang po gnyis kyi bde ba'i 'dod ldan te 'di rnams thams cad dam gang rung rnams dang ldan pa ni de nyid bcu dang dkyil 'khor gyi las sogs cung zad shes kyang thar 'dod rnams kyis bla ma mi bya ste dmyal ba ltar rgyang du spang bar bya'o/_/rdo rje mkha' 'gro las kyang*/

gang yang khro dang sgyu can dang*/_/ngag ni shin tu rtsub pa dang*/_/yon tan dag gis chog shes pa/_/de ni bla mar brten mi bya/_/zhes so/_/des na gzur gnas kyi blos legs par brtags te skyon dang bral ba yang dag pa'i mtshan nyid dang ldan pa bsten par bya ste/_don dam bsnyen par/_de phyir slob ma rnams kyis bla ma gser bzhin du/_/legs par brtags la sdig pa cung zad yod ma yin/_/zhes dang*/_'grel chen du/_yongs su brtags nas skyon dang bral ba'i bla ma bsten par bya zhing skyon dang ldan pa spang bar bya'o/_/zhes so/_/spyir brtag pa ni sngon du yin mod kyang gal te skyon de dag dang ldan pas thar pa'i lam la gegs byed na ni slob dpon du gyur zin yang spang bar/_'grel chen las/_bla mar byas kyang bya ba ma yin pa byed pa ni thar pa don du gnyer ba'i slob mas spang bar bya ba'i nyid do/_/ces snga 'grel gyi rtsod spong dang bcas te gsungs la/_'on yang slob dpon du gyur zin na zang zing gi sbyin pa la sogs pas de'i sems mgu zhing bkas gnang bar byas te rang nyid ma dad pa med par byas la/_slar dam pa btsal dgos kyi thugs 'khrug par ni byar mi rung ste phyis bla ma'i rten 'brel 'chug par 'gyur ba dang/_brtul zhugs nyer lnga'i rje bo la 'khu bar 'gyur ba'i phyir ro/_/des na jo bo rjes shAn+ti pa la 'bul ba phul nas sems tsam gyi lta ba mi 'dzin par zhus pa lta bu'o/_/spyir grub pa la sogs pa dam pa mang zhig rang tshul sbas te skye bo'i ngor btang snyoms pa ltar gnas pa dang*/_tha snyad sogs cung zad shes pa kha cig rnyed bkur gyi ched du mtshan nyid dang ldan ldan ltar 'chos pa g.yo can gyi spyod pa la gnas pa'ang 'byung srid par snang la/_rtog pa po'ang gzur gnas dang rnam dpyod dang thos pa dang skal ba dang nges 'byung du 'dzom pa med na brtag mi nus la/_de 'dzom pa ni phyi dus dka' bar snang la/

dam pa'i spyod pa min pa ltar snang ba de dag yang rang rang la mi gnod pa'i gdeng yod par srid pas/_deng sang ni don dam bsnyen par/_rtsod ldan dbang gis bla ma skyon dang yon tan 'dre/_/rnam pa kun tu sdig pa med pa yod ma yin/_/gang zhig yon tan lhag pa yang ni legs dpyad nas/_/bu rnams kyis ni de la brten par gyur pa'o/_/zhes pa ltar/_yon tan lhag pa dang ldan pa btsal zhing de'i yon tan gyi cha rnams rang nyid kyi rgyud la blang zhing skyon gyi cha mthong ba rnams la rang nyid kyi ma dag pa'i las snang du lta ba dang*/_chos thams cad mnyam nyid la sogs pas yid bzhos te ma dad pa med cing*/_'on yang skyon de rang rgyud la ma gos par byas te lam ji ltar sgrub tshul yang dag par nod dgos par snang ngo*/_/de bzhin du khyim pa yang rab byung gis bla mar mi bya zhing rab byung rdo rje 'dzin pa yod bzhin du des rab gnas dang tshogs kyi gtso bo sogs mi bya ste/_khyim pa phan tshun du mchod pa byas res kyis chog pa'i tshe dkon mchog gsum rgyun 'chad par 'gyur ba dang*/_dge 'dun la brnyas par 'gyur ba dang*/_khyim pa rdo rje 'dzin pa de longs spyod la chags pa dang bsod snyoms spyod pas ngo tsha ba'i le los rab tu ma byung bar zad pa'i phyir dang*/_gos dkar ni kla klo'i brtul zhugs yin pa'i phyir dang*/_rab byung gnas nas 'byin pa kha cig ngur smig dang phral zhing gos dkar po lta bu khyim pa'i rtags kyis g.yogs nas 'byin pa'i phyir te/_gang zhig khyim pa bsti gnas spyod/_/g.yog po zhing pa tshong pa dang*/_/dam chos tshong ba'i rmongs pa ste/_/sa la rdo rje 'dzin pa min/_/zhes dang*/_sa thob ma gtogs khyim pa ni/_/rgyal pos bla mar mi bya ste/_/ces dang*/_sa thob ma gtogs slob dpon ni/_/khyim gnas gang tshe mchod byed pa/_/de tshe sangs rgyas chos dang ni/_/dge 'dun la ni gus med 'gyur/_/zhes dang*/

lha khang sogs kyi rab gnas ni/_/rtags can gyis ni bya ba nyid/_/gnas cig dag na gsum yod na/_/khyim pa gos dkar ldan pas min/_/zhes dang*/_slong mo dang ni gos dmar gyis/_/ngan pa'i bdag gang ngo tsha nas/_/g.yem bcas phyag dang mchod byed pas/_/sangs rgyas pa rnams lam nyams par 'gyur ro/_/zhes dang*/_gang tshe gos dmar mthong gyur nas/_/sdig can rnams ni zhe sdang 'gyur/_/kla klo'i chos dga' sangs rgyas pa/_/de tshe dkar po'i gos la mos/_/zhes dang*/_'grel chen las/_sangs rgyas pa'i bstan pa ni dus thams cad du gos dkar po ma yin te/_de ltar yang 'jam dpal gyi yul gtsug lag khang du dge slong dang dge tshul pham par gyur pa de'i tshe gos dkar po byin zhing ngur smrig blangs te gtsug lag khang nas nges par 'byin par byed do ces dang*/_gang zhig dge slong rdo rje 'dzin pa yod kyang gnod pa'i gnas skabs thob pa dag bsten par byed na 'di ni dge 'dun la brnyas pa chen po ste nges par 'di ni bde bar gshegs pa'i rnam par dbye ba nyams par byed pa'o/_/zhes so/_/gos dkar po gsungs pa'ang 'phags pa'i yul na dkar po ni khyim pa'i rtags gtso bo yin pa'i phyir gsungs pa ste/_bod yul na ni khyim pa rnams kyang gos kha dog thams cad gon zhing de bzhin du bstan pa nyams pa'i phyir khyim pa mgo reg dang skra can gyis rab byung gi rtags 'dzin pa'ang mang du yod mod/_sdom pa ma bsdams pa'i phyir de thams cad kyang khyim pa ces bya ste/_bod yul na ni sdom pa blangs cing srung bas khyad par du byed pa ma gtogs rtags kyis 'byed mi nus par snang la/_de bzhin du zas ngo srung ba'i phyir dge slong gis khyim pa las 'dul ba'i lung sde bzhi nyan pa dang*/_khyim pa rnams kyis 'dul ba'i rtsod pa byed pa dang*/_dge slong kha cig yang khyim pa'i yang bran thob na 'dod pa'i don grub par byas te de dag gi go re long byed cing de ma thob pa rnams la brnyas pa dang*/

de bzhin du rigs rus dang mnga' thang dang rdzas dang sdod sa dang grags pa'i gtan tshigs las rdo rje slob dpon gyi mchog dman du 'jog par snang bas/_deng sang bod kyi yul dus 'dir ni chos kyi rnam grangs 'di dag nye bar mi mkho mod kyang rang nyid tshe rabs phyi ma rnams su mdo sngags kyi bstan pa tshul bzhin du gnas pa'i zhing du skyes te mchog 'grub pa'i rgyu tsam du sbyar bar zad do/_/gal te byang sham+b+ha la'i rigs ldan sogs khyim pa'i rdo rje 'dzin pa mchog tu ma yod do snyam na/_de dbang ni ye shes kyis rgan pa yin te gal te rtags can gyi rdo rje 'dzin pa thams cad de lta min la/_khyim pa rdo rje 'dzin pa cig sa thob pa'am ma thob kyang mngon shes can yin na ni ye shes kyis rgan pa'i phyir de thams cad kyi gtso bor 'gyur te de ni dge slong bcu dang mnyam par gsungs so/_/gal te dam chos smra ba dkon por gyur pas khyim pa'am dge tshul mngon shes ma thob pa las dge slong gis dam chos gnang dgos na ni chos nyan pa'i tshe de'i mdun du sku'am po ti sogs bzhag ste dngos su rten dang slos sla na de la phyag bya zhing gnas skabs gzhan du phyag dang rkang pa bkru ba dang zan khol byed pa ma gtogs pa'i bsnyen bkur thams cad bya ba ste/_'jig rten smod pa spang ba'i phyir/_/dam chos la sogs mdun bdar te/_/khyim pa 'am ni sar bu la/_/brtul zhugs 'dzin pas blos phyag bya/_/zhes dang*/_mchog min las dang phyag spangs nas/_/stan bstab pa dang ldang ba dang*/_/don bya la sogs bsnyen bkur 'dir/_/thams cad brtul zhugs can gyis bya/_/zhes so/_/gal te rang la ye shes ster ba po yin na ni khyim par gnas kyang rdo rje 'chang ba nyid yin pas tshul bzhin du bstan dgos so/_/mdor na rje rgod tshang pas spyir bla ma'i mtshan nyid mang du gsungs kyang khyod rang gi spyi bor nga bsgoms la/

gsol ba thob byas nas khos de ltar btab pa tsam gyis rgyud kyi skyon thams cad zad/_yon tan thams cad skye/_phyag rgya chen po'i rtogs pa mthar thug 'ong ba cig dgos/_de med na rnyigs dus kyi sems can gyi mgon skyabs mi nus/_de 'ong bar byed pa la rang rgyud kyi skyon thams cad zad/_yon tan thams cad rdzogs nas sangs rgyas su song ba cig dgos ces gsungs pa de kho na sgrub brgyud 'di bzhed pa yin no/_/gnyis pa rtsa ltung dang po'i yul khyad par du bshad na/_bla ma rang nyid kyi tshe 'di'i bya ba ma grub pa'i brnyed bkur chungs pa'i zas nor dang bud med la sogs pa'i rgyu'i gzhan gyis phye ba'i rgyu sogs las 'khrug pa ni rang don las 'khrug pa ste dam pa ma yin pa ces bya'o/_/slob ma mi dge ba la zhugs cing chos bzhin mi spyod pas bla ma de thugs byung zhing 'khrug par gyur pa ni gzhan don las 'khrug pa de bla ma dam pa ste/_'grel chen las/_gzhan gyi don las bla ma gang gi thugs 'khrugs par gyur pa de ni bla ma dam pa'o/_/rang gi don las bla ma gang gi thugs 'khrugs pa de ni bla ma dam pa ma yin pa'o/_/zhes so/_/bla ma dam pa de la ni zhe sdang dang khong khros 'khrug pa dang nam yang phan mi 'dogs so zhes blos 'dor ba sogs ni mi 'byung ste/_nyon mongs bcom pa'i phyir dang*/_sems can thams cad kyi skyabs mdzad pa'i phyir ro/_/des na bdag gis bstan pa'i chos kyis 'di 'dul ma nus so/_/kye ma zhes dgongs pa de nyid la thugs 'khrugs pa ces bya'i/_zhe sdang la sogs pas drag tu 'khrugs na ni dam pa ma yin pa nyid du 'gyur ro/_/'o na cher 'khrugs pa med pas rtsa ltung du mi 'gyur ro snyam na/_de nyid kyis rtsa ltung du mi 'gyur te/_sems can thams cad kyi mgon po mnyam pa'i thugs can mkha' ltar spros pa zhi ba de nyid la kun nas mnar sems kyis zhe sdang bar byas pa'i phyiraro/_/de lta bu'i bla ma dam pa la brnyas pa ni rtsa ltung yin gyi dam pa ma yin pa la brnyas pa ni rtsa ltung dang po rdzogs pa ma yin te/

slob ma mi dge ba la zhugs pas thugs 'khrugs pa min pa'i phyir ro/_/'grel chen las/_rang gi don la zhugs pa'i bla ma ni mi dge ba bcu la zhugs pa las ma yin no zhes pa ste nges pa'o/_/zhes so/_/dam pa ma yin pa la rtsa ltung dang po'i yul yongs su mi rdzogs kyang brnyas su rung ba ni ma yin te/_yul sems can tha mal pa cig la byams pa spangs na yang rtsa ltung bzhi pa yin na bla mar byas pa la lta smos kyang ci dgos pa'i phyir ro/_/bsam pa ni/_bla ma la bla ma nyid du shes pas gzhan du 'du shes ma 'khrul zhing khro ba sogs kun dkris drag po skyes cing dgra ltar blta bas gnod pa byed pa'am brnyas par 'dod pa zhe thag pa nas drag tu skyes cing mi sdom pa ste/_rdo rje snying rgyan las/_snying nas slob dpon smod pa dang*/_/zhes so/_/dngos gzhi ni/_bsdus rgyud las/_dpal ldan bla ma'i thugs dkrugs pa las bu rnams kyi rtsa ba'i ltung ba ri bong 'dzin par 'gyur/_/zhes pas sku la bsnun pa'am rab tu smod pa'am 'khor 'byed pa'ama'ajoms pa sogs lus ngag tu thon pa tshabs chen po spyad pa'i sgo nas brnyas par byas pa yin la/_dus ni/_rnam pa thams cad du thugs kyis 'dor ba mi srid mod kyang*/_re zhig thugs kyi dgyes pa las log pa ni thugs bsun byung ba zhes bya ste/_rtsa ltung dang po rdzogs pa'i dus su spyi tsam du bzhag la/_bye brag tu grub pa'i bla ma dam pa mchog rnams kyi thugs ni cis kyang sun 'byin par mi nus la/_bla ma'i dam pa de la brnyas pas rtsa ltung du mi 'gyur ba yang mi rigs pas/_yang dag par na bla ma'i thugs 'khrugs rung ma 'khrugs rung bsun byung rung ma byung rung slob ma rang nyid kyi cha nas brnyas pa'i bsam pa mthar thug par byas pa de nyid rtsa ltung dang por gyur pa'i dus yin te/_dge mi dge thams cad rang gi bsam pa las bzhag gi yul gyis 'jog pa med pa'i phyir dang*/

brnyas pa'i bsam pa mthar thug de skyes pa na slob ma de'i rgyud kyi nyams myong dang nus pa thams cad yal zhing mi 'dod pa'i dngos po thams cad 'byung ba'i phyir ro/_/des na thugs 'khrugs pa des bzung du dgos pa ni ma yin te/_dus 'khor rtsa rgyud las/_dpal ldan bla ma'i thugs su phyung*/_/ri bong 'dzin pa ru ni 'gyur/_/zhes dang*/_sngar drangs pa'i/_thugs dkrugs pa las/_ces dang*/_snying nas slob dpon smod pa dang*/_/zhes dang*/_de bas de la brnyas pa ni/_/zhes bshad kyi/_thugs sun byung*/_zhes dang*/_thugs 'khrugs pa las/_ces dang*/_snying nas slob dpon ma dgyes dang*/_zhes dang*/_de bas de la brnyas pa las/_/de nyid 'khrugs par gyur pa ni/_/zhes pa lta bu bshad pa'i phyir dang*/_sun phyung ba la byung ba dang dkrugs pa la 'khrugs pa sogs kyis ma khyab pa'i phyir dang*/_bla ma ma mnyes pa med na rtsa ltung ma yin no snyam nas 'dzem bag chung bar 'gyur ba'i dgag bya yod pa'i phyir dang*/_skyes bu yul du byas pa'i ltung ba phyi ma rnams la'ang yul des shes te/_sems 'khrugs pa dgos par thal ba'i phyir/_des na bu dong chos kyi rgyal pos thugs 'khrugs pa mthar thug gi dus su 'jog pa de ni ma yin par go'o/_/ltung bar 'gyur tshul la/_'jam dpal grags pa'i bzhed pa ltar rang 'grel du ni/_nyon mongs drag pos bslang ba/_de la der shes pa/_lus ngag gi sbyor ba ma bsdams pa/_dngos gzhi 'tsho ba dang phral te bkrongs pa/_shes cing mi 'gyod pa/_yi rang zhing ma 'khrul ba ste sbyor ba bdun tshang nas dus 'das na pham pa/_thun tshod las ma 'das par bshegs na ltung ba/_'tsho ba dang ma phral ba'i bsam sbyor dang po gsum sbom po/_gzhan drug ma tshang ba'i lus ngag tu thon pa kho na tsam ni nyes byas su gsungs cing re tsam las spros pa ma byung yang dngos gzhi 'tsho ba dang bral na ni bla ma sangs rgyas kyi ngo bor lta ba'i phyir de bzhin gshegs pa'i sku la ngan sems kyis khrag phyung ba dang dkyil 'khor du 'jug pas pha dang de kho na nyid kyi bdud rtsis gso bas ma yin la/

bya ba byas pa skam sar gnas pa'i phyir dgra bcom pa dang 'phags pa'i dge 'dun thams cad des chos kyi bdud rtsis sdud pas dge 'dun 'du ba'i sgo'i mchog gi 'byung khungs yin pa'i phyir de dag bsad pa dang phrogs pa'i mtshams med lnga kar don gyis 'gyur ba'i phyir rtsa ltung zhes byas kyang*/_gzhal du med cing ming yang smos par dka' ba'i nyes pa yin pas/_'di'i nyes pa'i tshad ni sangs rgyas las gzhan pa sus mkhyen te smos par bya ba yang ma yin mod kyang ltung ba'i ris mthun bsdu ba'i dbang du mdzad pa tsam mo/_/'di ni bshegs cing dbang bskur blangs kyang tshe de la rtsa ltung dag nas sor chud pa med de/_gang las rtsa ltung byung ba'i bla ma de nyid la bshags zhing slar len dgos pa las de nyid dgrongs par byas zin pa'i phyir dang*/_de lta bu ni rdo rje'i slob dpon gzhan sus kyang dbang bskur gyis sdud par mi byed la/_bsdus srid kyang sdud pa po nyes pa can du 'gyur gyi rtsa ltung de sor mi chud pa'i phyir te/_'dul ba las kyang gang las ltung ba byung ba'i rgyu de ma btang na bshags par mi 'gyur bar bshad pa'i phyir ro/_/'on kyang 'gyod pa drag po mi bzad pa skyes nas nyes pa la nyes par khas blangs te sdig bshags kyi tshogs mtha' dag bya zhing*/_khyad par bla ma de'i sras sam slob ma'i 'jig rten gyi nye du sogs la yon cher 'bul zhing bshags pa dang bran khol du khas len pa dang bsnyung bar gnas pa sogs kyis ring du sbyangs pas las bsrabs pa'i mtshan ma cung zad brnyed pa na de nyid kyis ye shes kyi sku bstan te ltung ba las ldang ba'i thabs ston zhing rim pas rjes su 'dzin srid pa tsam mo/_/des na 'tsho ba dang phral ba yan lag tu mdzad pa ni srid mtha' dgag pa'i dbang du mdzad nas/_spyir ni/_nyon mongs kun bslang der shes ldan/_/lus ngag sbyor bsten bar bcad dang*/_/ma 'khrul 'gyod med tshad las 'das/_/ces pa'i sbyor ba bdun spyir bstan pa'i tshul kho na ltar sbyar te bdun ldan pham pa/

bar ma chod par bshags na ltung ba/_dang po gsum kho na sbom po/_lhag ma sngar ltar 'chad pa dgongs par nges la/_srung bar 'doms pa'i tshul yang 'di legs par snang ngo*/_/ltung med ni/_spyir bla ma tsam gyi dbang du byas nas chos bzhin gyi bya ba byas pa sogs mi dgyes pa'i gnas min pa la bla ma ma dgyes pa dang*/_bla ma nyid la phan gdags par 'dod pa'i bsam pas mdzad pa ma lags pa las zlog par zhus pa la ma dgyes pa dang*/_bdag nyid dbu ma la gnas pas bla ma sems tsam du gnas pa'i lta ba ma bzung ba lta bus ma mnyes pa dang*/_chos min gyi bka' ma bsgrubs pa dang*/_lhag pa'i bsam pas sku la phan pa'i sman dpyad byas pas ma 'phrod par skyon du gyur pa sogs la ni dang po'i cha nas ltung ba med de/_chos thams cad sems la rag las pa'i phyir/_sems kyi bsam pa rnam par dag zhing skyon cung zad kyang med la dad pa dang ldan pa'i dbang du byas pa'o/_/grub pa'i bla ma dam pa mchog la ni bka' gcog pa sogs thugs dang 'gal ba'i cha ku re dang bzhad gad tsam du yang byar mi rung ste/_rnam pa mi dge bar snang ba'i bka' yang bsgrubs pas don chen por 'gyur ba'i phyir dang*/_dgos pa chen po dang mi ldan pa'i bka' bstsal 'byung mi srid pa'i phyir te/_rje rgod tshang pas yon bdag zhig gis cung zad ma shes pa la nga'i ser dmag da lta khyog gsung ba la ma bteg pas dge 'dun mang po kha ba'i rud kyis non pa dang*/_steng 'gro'i khang mo che pha gi la me rgyob shog gsung pa la ma rgyab pas de rgyab na du bas khyab pa tsam du brang khang 'chags pa yin te da smin khyung tsam zhig las mi 'ong zhes gsungs pa lta bu sgrub brgyud 'di la bgrang ba las 'das pa yod do/_/des na dngos grub thams cad kyi rtsa ba bla ma yin pas yid ches pa'i mos gus drag po dang*/_bla ma'i rnal 'byor dus bzhi'am drug tu sgom pa sogs la 'bad de rtsa ltung 'dis ma gos par bya'o/_/rtsa ltung gnyis pa la/

ngo bo ni/_sngags pas rgyal ba'i bka' la bla ma'i chos bzhin gyi bka' la shes bzhin du khyad gsod kyis 'da' bar byed pa ni ngo bo yin te/_bde gshegs bka' las 'das pa ni/_/ltung ba gnyis pa yin par gsungs/_/ces dang*/_de yi bka' las 'gongs pas gzhan du 'gyur te zhes so/_/rgyu mtshan ni/_rgyal ba'i bka' thams cad kyang gdul bya mngon mtho dang nges legs la 'god pa'i rgyur gcig zhing tha mi dad pa'i phyir dang*/_dngos grub ni bla ma'i bka' la rag las pa'i phyir ro/_/yul ni/_theg gsum sogs rgyal ba'i bka' yang dag pa thams cad de tshad ldan gyi bstan bcos rnams kyang bka' dang mtshungs te/_rgyud blar/_de yang drang srong bka' bzhin spyi bor blang*/_/zhes so/_/bla ma ni rgyal ba thams cad kyi ngo bo yin pas de'i bka' ni rgyal ba'i bka' dang tha dad pa med de/_de las 'gongs na mi dge ba la 'jug par 'gyur ba'i phyir ro/_/bsam pa ni/_bka' la bkar shes cing ma 'khrul bas ma gus pa'i phyir khyad du gsod par 'dod pa'o/_/dngos gzhi ni/_'dul ba las 'di ltar gsungs kyang gsungs pa kho nar zad do ces pa lta bu khyad du gsod pa'i tshig gsal por smra ba sogs kyis gzhan la brda spros pa'am rang gis zhe nas bsam pa'o/_/dus ni/_yul pha rol po yod na des don go ba'am/_med kyang rang gi bsam pa mthar thug pa'i tshe rtsa ltung 'dir 'gyur ro/_/'gyur tshul ni/_spyir sbyor ba bdun ldan gyis pham pa/_thun tshod las ma 'das par bshags na ltung ba/_khyod kyis srog chags bsad mi bya/_/zhes pa lta bu sgra ji bzhin pa la zhen te/_khyod kyis srog chags bsad par bya/_/zhes pa lta bu ldem dgongs kyi don can la smod na sbom po/_yan lag gzhan ma tshang bas rang nyid kyi blo dang ma mthun pa las sgro skur phra mo byed na nyes byas su 'gyur la/_rtsa ltung du mtshungs kyang theg chen gyi mdo rgyud dang theg dman gyi mdo dang mngon mtho'i thabs tsam ston pa'i bka' rnams yul gyi cha nas snga ma snga ma cung zad lci bar thob ste/

dngos grub kyi nye rgyu dang ring rgyu'i khyad par yod pa'i phyir ro/_/ltung med ni/_gzhan dri ba la rnam grangs brjod pa dang drang nges 'byed pa dang gzhan 'dul ba'i dgos pa khyad par ba mthong nas khyad du gsad pa ltar ston pa tsam la nyes pa med do/_/des na sangs rgyas kyi bka' thams cad la mnyam nyid du gus par bya zhing tha na'ang bsam mi khyab dran par bya la/_mtha' drug tshul bzhi dang dgongs ldem dgongs kyi gnad shes pas skabs so sor 'jug par bya zhing bslab pa phra mo thams cad kyang khyad du mi bsad par bya'o/_/de lta mod kyi ra li lta bu rgyud yin min rtsod pa dang*/_gtsug tor bam dgu ma lta bu mdo yin min rtsod pa sogs la bod phyi rabs pa rnams mkhas pa'i khyad chos su byed kyang rtsa ltung 'di dang chos spong gi las gnyi ga shin tu 'byung nye bas chos kyi spyan dang 'phags pa'i mngon par shes pa can las gzhan pa'i mkhas pa rnams kyis de dag gi dgag sgrub la 'jug par mi bya'o/_/rtsa ltung gsum pa la/_ngo bo ni/_zhe sdang gis rdo rje'i dpun la khros pa ste/_rdo rje'i dpun la khros pa ni/_/nyes par spyod pa gsum pa yin/_/zhes dang*/_nges par de bzhin dpun la khros pas gsum pa'o/_/zhes dang*/_rdo rje snying rgyan las/_zhe sdang gi ni mched sun 'byin/_/zhes so/_/rgyu mtshan ni/_dngos grub sgrub pa'i grogs yin pa'i phyir dang*/_zhe sdang lta bu'i sdig pa gzhan med pa'i phyir ro/_/yul ni/_ye shes zhabs kyis rnam gzhag rim par/_bstan dang rdo rje'i theg pa la/_/zhugs pa thams cad dpun du brjod/_/kun kyang ye shes ldan pas na/_/rdo rje sems dpa'i rdo rje dpun/_/dkyil 'khor gcig dang slob dpon gcig_/dbang bzhi dbang gi bye brag gis/_/nye dang khyad par bye brag go/_/zhes pas dpun dang*/_rdo rje'i dpun dang*/_nye ba'i dpun dang*/_khyad par gyi dpun dang*/

bye brag gi dpun te lngar gsungs la/_de yang spyir sangs rgyas kyi bstan pa la zhugs pa thams cad ni dpun tsam mam mdzes dpun yin la/_rdo rje'i theg pa dang khyad par bla med la zhugs pa rnams ni mi phyed pa'i ye shes dang ldan la dpun du mtshungs pa'i phyir rdo rje'i dpun zhes bya'o/_/yi dam gyi dkyil 'khor gcig pa rnams ni rdo rje'i dpun spyi las nye ba'i phyir rdo rje'i nye ba'i dpun no/_/slob dpon gcig pa rnams ni khyad par rdo rje'i dpun no/_/bla ma dang dkyil 'khor gcig las dbang bzhi yongs su rdzogs pa thob pa rnams ni de las kyang bye brag rdo rje'i dpun no/_/bla ma dang dkyil 'khor gcig yang dbang bzhi rdzogs ma rdzogs kyi khyad par yod na ni gzhan rnams khyad par gyi dpun nyid du 'du la/_bum dbang lta bu rang nyid kyis ji tsam thob pa dang mtshungs pa de bye brag rdo rje'i dpun du 'gyur ba'am yang na dbang rdzogs pa rnams kyang bum dbang gi cha nas rang gi bye brag gi dpun du 'jog pa ste/_dbang bzhi dbang gi bye brag gis/_/ces pa'i nus pas so/_/skyes pa ji lta ba bzhin du bud med la yang*/_sring mo dang*/_rdo rje'i sring mo dang*/_nye ba'i sring mo dang*/_khyad par gyi sring mo dang*/_bye brag gi sring mo zhes bya'o/_/bod gzhan rnams ni 'jig rten pa'i tshul dang mthun par 'jog ste/_skur byed rdo rje slob dpon ni pha gang du bskur ba'i dkyil 'khor ni ma yin la/_des na slob dpon gcig gis bde mchog lta bu'i dkyil 'khor du dbang bskur ba thams cad pha ma gcig pa'i dpun drung po'i nye ba'i dpun yin la/_slob dpon des 'dus pa'i dkyil 'khor lta bu dkyil 'khor gzhan du bskur ba rnams bde mchog gi sdom ldan de'i pha gcig pa'i dpun dang*/_slob dpon gzhan las bde mchog gi dbang thob pa rnams de'i ma gcig pa'i dpun dang*/

slob dpon gzhan las dus 'khor sogs kyi dkyil 'khor gzhan du dbang thob pa rnams pha tshan ma tshan gyi dpun te phyi ma rnams ring dpun zhes bya zhing*/_bla ma dang dkyil 'khor gcig par dus gcig tu thob na mtshe ma'i dpun dang*/_dbang gong ma la yab yum gnyi ga gcig na nye dpun dang*/_gang rung gcig pa sogs ring dpun no zhes 'chad par snang ngo*/_/kha cig bla ma dang dkyil 'khor gcig las dus gcig char thob pa kho na rtsa ltung 'di'i yul du 'chad pa ni mi 'thad de/_'grel chen las/_rdo rje'i dpun rgan po'am gzhon nu bslab pa dang ldan pa la rab tu khro bar byed na'o/_/zhes bshad la/_dus gcig tu thob pa la ni dbang gi rgan gzhon gyi khyad par med de 'dul ba'i sdom pa cig char ram dus mtshungs par thob pa rnams gcig la gcig bkur sti mi dgos pa bzhin no/_/rje bu dong bas rgyud sde 'og ma la gnas pa dang mtshan nyid theg pa ba rnams dpun du mi bzhed pa la ni rnam bzhag rim pa'i lung 'dis gnod de nyid sangs rgyas ye shes zhabs la tshad mar mdzad pa'i phyir ro/_/bsam pa ni/_shes bzhin du nga rgyal lam phra dog gam 'dod chags la sogs pa'i rgyus zhe sdang drag por ldang ba'o/_/dngos gzhi ni/_rab tu khros cing lus kyis bsnun pa dang ngag gis tshig rtsub dang zhe gcod pa'i tshig smras pa dang snang rung gi yul na med kyang drag por smad pas byed pa po'i rgyud la zhe sdang gi lam rdzogs par byas pa'o/_/dus ni/_pha rol po mi dga' bar gyur tam ma gyur kyang rung ste byed pa po'i zhe sdang gi bsam pa dang lus ngag gi sbyor ba rdzogs pa na'o/_/rje bu dong bas dpun des khros par rig nas sems sun phyung ba ste/_rdo rje snying rgyan las/_zhe sdang gis ni dpun sun 'byin/_/zhes bzhed pa'i phyir ro zhes 'chad mod/_de ltar na/_zhe sdang gis ni dpun sun byung*/_/zhes 'don rigs par 'gyur la/

drang srong bzod par smra ba rgyal pos yan lag dang nying lag dum bur btubs kyang bzod pa'i sems sun 'byin par ma nus pa ltar tshig rtsub 'phen pa lta zhog gsod pa'i sbyor ba la zhugs kyang sems rgyud g.yo bar mi nus pa'i rnal 'byor pa mchog rnams skabs 'di'i rtsa ltung gi yul ma yin par thal bas gnod cing*/_byams pa spangs pa'i rtsa ltung yang yul des go dgos par 'gyur la/_de lta na sems can gzhan thams cad blos spangs pa'i nyan rang gi yid byed skyes pa na yang sems can thams cad kyis shes cing sems byung dgos par 'gyur la/_dud 'gro nyam chung lta bu rang gis 'jigs pa skyob nus la/_khros pa'i blos ma skyabs na yang nges shes te sems byung dgos par 'gyur ro/_/ltung bar 'gyur tshul ni/_spyir pham sogs lnga spyi dang mtshungs la*/_re re la yang bye brag gi dpun la khros na shin tu lci zhing gzhan rnams rim gyis yang ba ste dpun tsam la khros pa ni nyes byas la sogs par 'gyur ro/_/gal te rgyud sde 'og ma la zhugs pa rnams bla med pa'i rdo rje'i dpun du mi rung ngo zhe na/_'o na 'dus pa sogs kyi dkyil 'khor duzhugs pa rnams bde mchog la sogs kyi rdo rje'i dpun du ci ste rung*/_de ni bla med du mtshungs pa'i phyir rung ngo snyam na/_rgod pa dang lta ba la sogs pa'i rgyud rnams ni gnyis sprod kyi rgyud kyi yan lag yin pa'i phyir dang rdo rje'i theg pa la zhugs par mtshungs pas de bas kyang dpun du rung ba yin no/_/ltung med ni/'dir zhe nas khros pa la ni ltung med mi srid la/_dpun de la spyir phan pa'i phyir ram khyad par gdul ba'i dus mthong nas snying rje'i dbang gis khro ba ltar 'chos pa'i smad pa ltar ston pa sogs yin na ni ltung ba med do/_/mdor na rnal 'byor pas snod bcud thams cad dag pa nyid du blta dgos pa'i phyir khro ba'i yul med la/

khyad par bstan pa la zhugs pa thams cad dpun yin pa dang*/_rdo rje'i theg pa la gnas pa thams cad rdo rje'i dpun du shes pas mi khro zhing gus par bsten pa la bslab par bya'o/_/rtsa ltung bzhi pa la/_ngo bo ni/_sems can la byams pa btang ste zhe nas khros pa'i blos spangs pa'i byang chub kyi sems btang ste nyan rang gi lam du zhugs pa ste/_sems can rnams la byams pa spangs/_/bzhi pa yin par rgyal bas gsungs/_/ces dang*/_byams pa btang bas bzhi par 'gyur te/_ces dang*/_snying rgyan las/_byams sems med pas sems can spangs/_/ces so/_/rgyu mtshan ni/_rdzogs pa'i sangs rgyas ni byang chub kyi sems las 'byung la/_de yang snying rje las 'byung zhing*/_snying rje ni byams pa'i rgyu las skye bas rgyu byams pa btang na 'bras bu snying rje dang byang chub kyi sems btang bar 'gyur zhing*/_de lta na theg pa chen po'i lam thams cad las nyams pa'i phyir dang*/_byams pa btang na gnod pa tshabs chen po la 'jug pa la tshegs med pa'i phyir ro/_/yul la/_khros pa'i yul dang*/_blos spangs pa'i yul gnyis yin la/_blos spangs pa'i yul la/_sems can yan gar ba yul du byas pa dang*/_sems can thams cad yul du byas pa gnyis so/_/de yang gcan gzan gdug pa can rnams kyang rang gi chung ma dang phrug gu la sdug zhing gces par 'dzin pa'i phyir sems can thams cad la cig char khro ba ni mi srid pas sems can gang yang rung ba zhig la byams pa dang bral te khro bar byas pas kyang rtsa ltung du 'gyur ro/_/sems can yan gar ba yul du byas pa'i blos spangs ni/_dper na/_gang yang rung ba zhig la bdag gis phan cher btags pa las des bdag nyid la drin du mi gzo bar srog gi bar du gnod pa byas pa na byams pa dang bral te yid byung nas/_da ni 'di la nam du yang cis kyang phan gdags par mi bya la/_'di mthong bar yang ma gyur zhing snyam pa'i blo brtan por skyes te de la phan 'dogs spong ba'o/_/sems can gzhan thams cad yul du byas pa'i blos spangs ni/

sems can gyi log sgrub chen po mthong ba na bdag gis 'di gcig pu'i don yang mi nus na sems can thams cad kyi don lta ga la nus te/_da ni rang nyid zhi ba don du gnyer bar bya'o snyam ste gzhan thams cad blos btang nas nyan rang gi blo skyes pa'o/_/bsam pa ni/_zhe nas khro ba'i blos 'dor bar 'dod pa rgyun ma chad cing de las mi ldog pa'o/_/dngos gzhi ni/_khro ba'i yid 'byung ba'i dbang gis byams pa las log ste zhe nas blos spong zhing phan mi 'dogs pa'i blo brtan por 'dzin pa ste/_'dir 'grel chen las/_byams pa btang ba ni rnam pa bzhi ste/_chung ngu dang*/_'bring dang*/_chen po dang*/_shin tu chen po'i dbye bas so/_/de la chung ngu ni skad cig tsam byams pa btang zhing de nas ldog par 'gyur ba ste chu la dbyug pa'i ri mo lta bu'o/_/'bring ni bye ma'i ri mo slar yang rlung gis mnyam pa nyid du 'gyur ba ltar ro/_/chen po'i bdag nyid ni sa gas pa slar yang dbyar gyi chus mnyam pa nyid du 'gyur ba lta bu'o/_/de bzhin du byams pa med pa'i sems shin tu chen po'i bdag nyid ni yongs su smin pa ste/_dper na/_rdo ba gas pa slar yang 'ga' zhig tu yongs su rdzogs pa ro mnyam par mi 'gyur ba'am/_/dper na/_'bras bu smin pa shing la mi 'byor ba de bzhin du sems can rnams la byams pa yongs su gtong ba ste des rtsa ba'i ltung ba bzhi par 'gyur ro/_/zhes shin tu chen pos rtsa ltung du bshad la/_rdo gas pa slar mi 'byor ba lta bu ni khro ba chen po dang*/_shing thog smin pa slar mi 'byor ba ni nyan rang du zhugs pa'i dpe yin no/_/des na sems can dang chos la dmigs pa'i byams pa spangs pas rtsa ltung du 'jog gi dmigs med kyi byams pa na skabs 'dir brjod par mi byed do/_/dus ni/_khro ba'am blos spangs kyi bsam pa brtan por grub pa'i skabs de nyid na'o/_/ltung bar 'gyur tshul ni/

snga ma bzhin no/_/ltung med ni/_snying rje kho nas 'phral gnod pa ltar ston pa dang dgos pa khyad par can gyi dbang gis byams pa spong ba ltar ston pa la nyes pa med do/_/gal te 'di dag ni mtshan nyid kyi theg chen dang khyad mi snang bas sngags kyi rtsa ltung du mi rigs so zhe na/_spyir mdo sngags gnyis thabs kyi khyad par ma gtogs lam gyi ngo bo gcig pa dpal rang byung zhabs bzhed cing*/_dper na/_mi'i srog gcod pa ni dge bsnyen dang dge tshul gyi yang rtsa ba yin mod kyang bcas pa'i dbang gis dge slong gi pham par bzhag pa bzhin du 'dir yang byang chub sems dpa'i nyes pa shin tu lci ba de nyid bcom ldan 'das kyis bcas pa'i dbang gis sngags kyi rtsa ltung bzhi par rnam par bzhag pa yin no/_/mdor na mdo sngags thun mong gi byams pa btang ba gtso bor smos nas zhar byung du snying rje dang smon 'jug gi sems skyed btang ba yang bsdus pa yin pas pha rol tu phyin pa'i spyod pa'i phyogs kyi gzhung lugs rnams khong du chud par byas te spang blang la 'bad par bya zhing*/_gtso bor rigs drug lhar dag pa'i skyed rim gyis dag snang sbyong zhing gnas skabs su thams cad la byams pa'i dbang gis phan bde sgrub pa kho nas rtsa ltung 'di 'gog par bya'o/_/rtsa ltung lnga pa la/_ngo bo ni/_nyon mongs kyi dbang gis gsang sngags kyi thun mong ma yin pa'i lus kyi rten dang brten pa'i byang chub kyi sems nyams par byas pa ste/_chos kyi rtsa ba byang chub sems/_/de spong ba ni lnga pa yin/_/zhes dang/_byang chub sems ni rab tu nyams pa las kyang mda' ru 'gyur/_/zhes so/_/rgyu mtshan ni/_mchog gi bde ba'i sa bon yin pas dngos grub thams cad 'di yod med kyi rjes su 'gro ldog byed pa'i phyir te/_chos kyi rtsa ba byang chub sems/_/ces dang*/_bsdus rgyud las/_thig le btang na rnal 'byor rnams kyi mchog gi bde ba skyed pa'i sa bon song la thar pa gang*/_/de phyir 'khor ba'i bde ba skad cig 'di ni sdom brtson rnams kyis thams cad dus su spang bar bya/_/zhes gsungs cing*/

man ngag las thig le yungs kar gyi 'bru tsam re la'ang mkha' 'gro 'bum phrag du ma gnas cing de nyams pas mkha' 'gro de dag ngud mo 'byin zhing rnal 'byor pa la 'tshe bar bshad la/_sha wa ri'i do ha brda'i glu las/_dpyid dus me tog mgul chad lhung ba'i shing thog ro ldan 'gyur bar de ba'i mi de dza Ti yin/_/zhes dpyid kyi dus me tog chad de lhung na ston shing thog mi 'byung ba ltar rgyu byang chub kyi sems nyams nas 'bras bu bde chen 'dod pa ni blun po yin par bshad pa'i phyir ro/_/yul byang chub kyi sems de gang zhe na/_kha cig na re/_thun mong gi smon 'jug gi byang chub kyi sems so zhes zer ba ni mi 'thad de/_rgyud rgya gzhung 'di tsam zhig na 'di smon 'jug gi byang chub kyi sems yin par bshad pa mi snang ba'i phyir dang*/_dus kyi 'khor lor kun+da byang sems su gsal bar bshad pa'i phyir dang*/_gal te yin na/_byams pa spangs pa rtsa ltung bzhi pa/_sems skyed spangs pa rtsa ltung lnga par byas na snying rje spangs pa rtsa ltung drug par mi'achad pa'i rgyu mtshan ci yang med pa'i phyir dang*/_de lta na rgyu 'bras kyi dbang gis snying rje spangs pa lnga pa dang byang sems spangs pa drug par bshad kyang 'gog rgyu ci yang med pa'i phyir dang*/_byams pa dang snying rje dang smon 'jug rnams rtsa ltung tha dad re re 'chad na byang sems rgyal po'i ltung ba dang byang sems blon po'i ltung ba sogs kyang rtsa ltung du re re nas 'chad dgos pas rtsa ltung bcu bzhir gal 'du ste/_rtsa ltung mtha' med du thal ba'i skyon yod la/_rgya gar gyi dam pa de tsam zhig gis rtsa ltung lnga pa ngos ma zin par thal bas dam pa dpag tu med pa la smad par 'gyur ro/_/mkhas pa kha cig 'grel chen gyi de kho na nyid med par zhes sogs la brten nas skyed rim pas theg chen gyi chos kyi rtsa ba thun mong gi smon 'jug gang rung btang ba yin la/

gsang dbang gi lam pas sngags kyi de kho na nyid med par chos kyi rtsa ba thabs shes kyi khu khrag skyug bro bas phyir spangs pa dang*/_gsum pa lam pas gsang ba'i de kho na nyid kyi chos kyi rtsa ba de kho na nyid kyi rnal 'byor med par dbang po gnyis sbyor gyi bde bas khu ba rnams pad+mar btang bas bde ba nyams pa dang*/_bzhi pa'i lam pas ye shes kyi de kho na nyid kyi chos kyi rtsa ba rlung las rgyal ba med par thig le pad+mar btang bas bde stong gi ye shes nyams par gyur pa yin la/_'pho ba med pa yang kha dang nor bu dang lus thams cad las phyir 'pho ba med pa gsum yin la/_nyan thos kyi rtsa ltung yang 'di'i 'jug pa sems skyed dang thun mong gi rtsa ltung yin te/_nyes spyod sdom pa'i khrims kyi cha ni nyan thos dang thun mong ba'i tshul khrims yin pa'i phyir ro zhes 'chad mod/_rtsa ltung gcig po 'di nyid skyed rim pa la thun mong gi smon 'jug dang*/_rdzogs rim pa la kun+da byang sems te 'gal ba 'du ba'i yul gnyis su 'gyur bar 'chad pa ni tshig gi bshad pa'i sa stong 'gog byed byung mod kyang rang gzor sus kyang go sla ste byang chub kyi sems kyi ming tsam mtshungs kyang ngo bo shin tu mi mtshungs pa'i phyir/_rtsa ltung tha dad pa gnyis su thal ba dang*/_rdzogs rim pas thun mong gi smon 'jug btang yang rtsa ltung du mi 'gyur bar thal te*/_de rdzogs rim pa'i rtsa ltung gi yul ma yin pa'i phyir ro/_/'dod na sems skyed btang ba'i rdzogs rim pa ngo mtshar che ste/_phal cher nyan thos sen+d+ha pa'i rdzogs rim pa yin mchi'o/_/chos kyi rtsa ba zhes pa'ang byang chub kyi sems de nyid la sbyar dgos pa la gsum pa'i lam pas chos kyi rtsa ba de kho ni nyid kyi rnal 'byor med par khu ba btang ba dang bzhi pa'i lam pas ye shes kyi de kho na nyid kyi chos kyi rtsa ba rlung las rgyal ba med par khu ba btang ba zhes don gyis na chos kyi rtsa ba'i rnal 'byor gzhan zhig med par khu ba btang ba zhes 'khyog 'gros kyis rnam bshad mdzad pa'ang kun+da byang sems la bstod pa'i tshul gyis smad par go'o/_/gsang dbang gi lam pas khu khrag skyug bro bas spangs pa ces pa'ang dbang dus kyi byang sems len pa la zer na ni yul de gsang dbang gi snod ma yin par zad mod/

rtsa ltung 'di ni gtso bor gsang dbang gi dam tshig yin pas dbang thob ma zin pa'i phyir gsang dbang gi rtsa ltung du mi 'gyur te/_dge slong gi sdom pa len pa'i tshe dngos gzhi'i las brjod pa gnyis pa lta bu'i tshe len sems log pa'am zhing ma yin par gyur pas ma blangs pa de la dge slong gi pham pa mi 'byung ba bzhin no/_/dbang rdzogs pas bza' ba'i dam tshig gi bdud rtsi lnga bsten pa sogs la zer na de ni rtsa ltung bcu gsum pa yin pas lnga par mi 'du'o/_/gal te/_pad+ma'i phyi rol rang lces blang*/_/zhes pa lta bu la'o zhes zer na/_de ni dbang gsum pa'i skabs yin la/_'di nyid kyis dbang gnyis par bshad pa de la dpyad pa yin no/_/de ltar na ji lta bu zhe na/_byang chub kyi sems la gnyis te/_thun mong dang*/_thun mong ma yin pa'o/_/thun mong la'ang gnyis las/_kun rdzob sems skyed ni/_'gro bar 'dod dang 'gro ba yi/_/bye brag ji ltar shes pa ltar/_/zhes pha rol tu phyin pa'i theg par rgyas par bshad pa smon 'jug gnyis yin te/_de spangs pa ni rgyu byams pa spangs par bsdus te bzhi par bshad zin to/_/don dam sems skyed ni/_kun rdzob sems skyed de de nyid la don dam dmigs med kyi ye shes kyis rgyas 'debs pa cho ga la brten pa yang pang skong phyag rgya'i mdo las bshad pa ltar 'phags pa klu'i zhabs kyis mdzad pa'i cho ga jo bo'i chos chung brgya rtsa na bzhugs la/_gtso bor ni sgom stobs kyis thob pa shes rab kyi cha yin pas de'i 'gal zla sgro skur gyi mthar 'dzin pa ni gtso bor rtsa ltung bcu gcig par zhar byung du 'du la/_'dir ni gsang sngags gyi thun mong ma yin pa'i byang chub kyi sems spangs pa'i rtsa ltung 'chad pa yin la/_de la yang*/_rten dang*/_brten pa gnyis las/_rten la/_lus/_ngag_sems gsum gyi dngas ma byang chub kyi sems te gsum las/_lus ngag ni/_sems kyi rjes su 'brang ba'i phyir sems gtso bo yin mod kyang sems kyi dngas ma gnyug ma'i ye shes su sdom pa ni gtso bor dbang bzhi pa'i dam tshig yin pas rtsa ltung dgu pa dang bcu gcig par ston la/

ngag yang der 'du zhing 'dir gtso bor lus kyi dngas ma'i byang sems sdom par ston to/_/des na sangs rgyas su smon pa'i blo la smon sems dang sgrub sems la 'jug sems dang*/_de tsam la kun rdzob sems skyed du byed pa ni thun mong phar phyin gyi sems skyed yin la/_gsang sngags ni thabs khyad par can gyis che ba'i phyir smon pa dang sgrub pa'i rnam rtog de dag la thun mong ma yin pa'i kun rdzob byang chub kyi sems su mi bzhed de/_thun mong ma yin pa'i sems skyed pa'i skabs su cha bco lnga gang ba'i zla ba bde ba'i rang bzhin gyis kun rdzob byang chub kyi sems dang bcu drug pa stong pa nyid mi phyed pa 'od gsal ba'i rdo rje'i rang bzhin gyis don dam pa'i byang chub kyi sems skyed cing*/_de gnyis mi 'bral zhing dbyer med du sbyor bas bde stong ro mnyam zhing rang bzhin gcig pa'i chos nyid rnam par mi rtog pa so so rang gis rig pa'i ye shes rnal 'byor mngon sum gyi yul can rdo rje'i sngags kyis brtan par byas pa ni rdo rje'i byang chub kyi sems su rgyud sde gong 'og mtshungs par bstan pa'i phyir/_des na las su dbang bskur 'ba' zhig byed pa rnams kyang snying gar kun rdzob byang chub sems kyi ngo bo zla ba'i dkyil 'khor zhes sogs kyi don go dgos kyi/_yig phreng nag breng breng bsams nas slob ma'i mdun du shu ru ru 'don zhing skabs su dril bu re 'khrol ba kho nas ni don ster ba ma yin no/_/des na lus kyi dngas ma ni/_pha las thob pa rang bzhin gyi cha dang nang gi skye ba bdun pa rkyen gyis byung ba'i cha dang rdo rje zla ba gnyug ma'i lus kyi gnas tshul du zhugs pa lhan cig skyes pa'i cha rnams kyi rang bzhin kun rdzob byang sems zla ba'i rnam pa can yin la/_'di brten pa ni sku rdo rje bde ba'i ye shes te byang sems de 'dzag med du gnad du bsnun pa na ye shes de skye ba'i phyir ro/_/ngag gi dngas ma ni/

rlung thams cad kyi gnas tshul du gzod nas zhugs pa ye shes kyi rlung gzhom du med pa rdo rje nyi ma'i bdag nyid ni rten yin la/_'di'i brten pa ni gsung rdo rje gsal ba'i ye shes te/_rlung de la gnad du bsnun pa na ye shes de skye ba'i phyir ro/_/sems kyi dngas ma ni/_gzung 'dzin gyi rnam par rtog pa thams cad kyi yang gnas tshul du zhugs pa lhan cig skyes pa gnyug ma'i de kho na nyid rdo rje dgra gcan ni rten yin la/_de'i brten pa ni thugs rdo rje mi rtog pa 'od gsal ba'i ye shes te sems de la gnad du bsnun pa na ye shes de skye ba'i phyir ro/_/des na rgyud sde rnams las dngas ma'i rnam gzhag bshad pa'ang 'di lta bu yin gyi/_mu stegs pa kha cig gang zag gi bdag ltar dngas ma zhes bya ba'i dngos po sgo gsum la khyab byed du byed pa cig lkog na mor yod pa de ni ma yin no/_/des na rnam smin gyi lus kyi 'og tu bshang gci khu ba'i sgo dang*/_steng du dbang po'i sgo dang*/_bar du ba spu'i khung bu ste 'dzag pa'i sgo gsum mam khu lam bye brag tu phye na bzhi ste/_de las lus kyi dngas ma rnams shin tu phra ba'i ngo bos rtag tu 'dzag zhing chags pa'i dbang gi sa rags pa'i ngo bos res 'ga' 'dzag la phra ba'i ngo bos rnyigs ma la zhugs pa'i tshul gyis yang yang du 'dzag pa 'di ni lus kyi 'dzag pa ces bya la/_'di la yang khams gsum gyi sa'i dbang gis lus rags phra bar mar gnas pa'i phyir 'dod khams su khams thams cad pa'i 'dzag pa dang*/_gzugs khams pa bar ma'i lus yin pa'i phyir rags pa 'dod pa'i 'dzag pa rnams med kyang rang sa'i 'dzag pa bsam gtan dang por rlung me chu sa'i 'dzag pa bzhi ldan dang*/_de bzhin du gnyis par chu me rlung gsum dang*/_gsum par rlung me gnyis dang*/_bzhi par rlung gi 'dzag pa yod la/_gzugs med ni shin tu phra ba'i lus can yin la/

'on kyang brtan thogs gyi gzugs rags pa med pa'i cha nas gzugs med du brjod cing der 'dod gzugs kyi lus kyi 'dzag pa med kyang rang sa'i zad par nam mkha'i 'dzag pa yod la/_de yang 'byung chung gis phye bas nam mkha' mtha' yas su zad par nam mkha'i sa chu me rlung gi 'dzag pa bzhi ldan nas srid rtser zad par nam mkha'i rlung 'ba' zhig gi 'dzag pa yod la/_lus kyi 'dzag pa 'dis ni 'khor ba pa rnams kyi rnam smin gyi lus snga ma nyams pa dang phyi ma 'grub pa'i rgyu byed do/_/ngag gi dngas ma de yang*/_dbugs gcig gi so gnyis phyed bcas kyi cha gcig ye rlung du bshad pa ltar las kyi rlung thams cad la 'dres pa'i tshul gyis rtsa thams cad las brgyud de rags pa sna bug gnyis nas zhag re bzhin nyi khri chig stong drug brgya'i dbugs dang*/_phra ba dbang po'i sgo thams cad nas mi mngon par 'bab pa dang*/_shin tu phra ba ba spu'i sgo thams cad nas 'bab pas 'dzag par byed la/_'di la'ang khams gsum ga la rang sa'i 'dzag pa so sor yod cing ngag gi 'dzag pa 'dis ni srog snga ma 'gag pa dang phyi ma nye bar 'grub pa'i rten byed do/_/sems kyi dngas ma de yang*/_lus ngag gi 'dzag pa dang rten brten pa'i tshul du byas nas mtshan rtog thams cad la 'dres pa'i tshul gyis rang bzhin brgyad cu la sogs pa yul yul can gyi rtog pa bgrang du med par skad cig res kyang 'chad pa ste/_'di la khams gong ma gnyis na ting nge 'dzin gyis myos pa ltar gnas pa'i phyir 'dod pa'i tshogs drug gi rtog pa med kyang gzugs khams na rang sa'i tshogs drug gi rtog pa yod cing 'od gsal mngon shes kyis sa yin la/_gzugs med na ni tshogs drug gi rtog pa med kyang bdun pa nyon yid kyis bsdus pa'i sems kyi 'dzag pa ni ting nge 'dzin gyis ngos ma zin pa'i tshul du rgyun mi 'chad par yod la/_sems can rnams kyi sems kyi 'dzag pa 'dis ni 'khor ba'i bde sdug btang snyoms kyi tshor ba rnams skyed cing ngar 'dzin pa'i sems rgyun mi 'chad par byed do/_/des na lhan cig skyes pa gnyug ma'i don ni chos thams cad kyi gnas tshul du gzod nas mnyam nyid du zhugs pa mi shes par 'khrig pa'i bde ba kho na la lhan skyes kyi ye shes su zhen pas 'dod bde lhur byed pa sgo gsum po yul la zag bzhin pa dag rig pa 'dzin pa'i sdom ldan du khas len pa ni gdol pas bram zer brdzus te rig byed bton yang bram zer mi 'gyur ba bzhin no/_/zhes dpal mda' bsnun gyis/

gang zhig gsum po zags pa ni/_/gdol pa rig byed de bzhin no/_/ma lus rang bzhin bde chen mi shes pas/_/kun+d+hu ru skabs bde chen sgrub pa ni/_/ji ltar skom pas mig rgyu'i chu bsnyegs bzhin/_/zhes so/_/des na dus kyi 'khor lor 'khor ba'i rtsa ba 'dzag par 'chad pa yang sgo gsum ga'i 'dzag pa la dgongs pa yin la/_de'i lus kyi 'dzag pa'ang sngar bstan pa lta bu yin gyi/_nor bu las dkar po dngos su 'pho ba gcig pu la 'dzag par zhen nas rgyud 'grel chen po 'gog pa ni rang gi nyes pa gzhan la dkri ba yin no/_/'dzag pa 'di thams cad yang dag par sdom nus pa ni rdo rje theg pa'i mchog tu mi 'gyur ba'i rnal 'byor gyi dbang phyug rnams las gzhan med de dgra bcom pa rnams la yang 'phyong zhing rtse ba dang rta gad drag por bgad pa dang bud med bzhin mdzes pa la bzang mo zhes smra ba sogs yod pa nyon mongs kyi bag nyal gyi cha yin par bshad la/_de'i phyir lus ngag gi 'dzag pa phra mo yod par grub la/_mya ngan las 'das pa mchog ma rtogs cing mnyam par ma bzhag pa'i skabs dang rmi lam gyi rgyu ba yod pa'i phyir sems kyi 'dzag pa yod par grub bo/_/mdor na mdo las zag bcas sdug bsngal du bstan nas/_mngon pa mdzod las/_lam ma gtogs pa'i 'dus byas rnams/_/zag bcas gang yin de dag la/_/zag rnams kun tu rgyas par 'gyur/_/zhes zag pa'i gnod pa rgyas 'gyur gyi cha nas zag bcas su 'jog pa dang*/_mngon pa gong mar zag pa'i sgo drug dang 'brel ma 'brel gyis zag bcas zag med du bshad la/_de dag ni rang gi ngo bo ji lta ba ma brjod par rnam pa gzhan gyis rags par gsungs pa yin la/_theg chen gyi mdor 'dod pa dang srid pa dang lta ba dang ma rig pa'i zag pa bzhir bshad nas/_theg dman gyis 'dod srid kyi zag pa gcod cing gzhan gnyis las cung zad re spong la/_theg chen pas ma rig pa dang lta ba'i zag pa gtso bor spong bar gsungs pa ni sngags kyi sbas don la cung zad nye ba'i tshul du gsungs pa yin la/

bla na med pa'i rgyud man ngag rnams su don ji lta ba nyid gsal bar brjod pa ste/_des na 'bras bu grub zin 'das pa'i cha nas zags pa dang*/_ma 'ongs pa na zag 'gyur gyi cha nas zag pa dang*/_da lta zag bzhin pa'i cha nas 'dzag pa zhes brjod la/_de gsum ga la bsam pa'i dbang gis zag pa'am 'dzag pa'i sgrar yang bshad nas 'dzag pa de yod na sdug bsngal yod pa'i phyir zag bcas sdug bsngal du bshad pa ste/_theg pa chen po'i tshul gyis zhib mor phye ba na thun mong gi sde snod rnams kyang mig phye ba ltar gsal bar 'gyur ba yin no/_/de las lus dngas ma rten byang chub kyi sems ni/_brtag gnyis las/_bco lnga'i cha yi bdag nyid kyi/_/zla ba byang chub sems su 'gyur/_/bde ba chen po A l-i'i gzugs/_/zhes bshad la/_spyir zla ba la dkar nag gi cha bcu drug re yod pa las nag cha bco lnga gang ba'i mthar dkar cha'i dang po 'jug pa'i mtshams kyi skad cig ni bcu drug pa dang dkar cha bco lnga gang ba'i mthar nag cha'i dang po 'jug pa'i mtshams kyi skad cig ni cha bcu drug pa yin la/_dkar nag gi cha bco lnga re tshes pa na tshes zla rdzogs par 'jog zhing cha bcu drug pa de ni skad cig ma shin tu phra ba'i yun nyi zer gyi rdul go 'dre ba tsam las kyang myur ba zhig ste nyi zla la dgra gcan 'jug pa na dus der 'jug pa yin la/_nang rdo rje'i lus la ni rags par tshes zhag re zhing dbyangs yig bcu drug po so so'i ngo bos byang chub kyi sems yar ngo la dkar ba'i ngo bos gyen du 'gro zhing bcu drug pa'i dus su AHyig stong chen gyi dbyings su 'jug pa yin la/_phra bar zhag re la yang nyin mtshan dang*/_nyin mtshan re re la yang phyed phyed kyi dbye ba dang*/_de bzhin du thun dang thun phyed dang yud tsam dang chu tshod dang chu srang gi bar dang shin tu phra ba dbugs gcig la yang skyed bsdud kyi dbye bas dkar dmar 'phel 'grib tu byed la/

skyed rdzogs thams cad kyi sbyang gzhi dang sbyang bya phye ba'i sbyang gzhir gnas cing 'di la thig le'i 'pho ba zhes dbyings dang gnas ni rgyud sde rnams las tha dad par bshad la/_bcu drug pa'i dus su nang gi nyi zla la dgra gcan 'jug pas bsam gyis mi khyab pa 'od gsal ba'i dus ces bya ces te 'di ni so so'i skye bos shes par mi nus so/_/de bas na nang gi zla ba'i cha bco lnga ni bde ba'i rang bzhin kun rdzob byang sems gyi rten dang*/_bcu drug pa ni stong pa'i rang bzhin don dam pa'i byang sems kyi rten yin la/_gzhan dkyil 'khor gyi 'khor lo skyed pa dang rdzogs pa'i rim pas de nyid kyi gnad bcings te lam du byas pa'i bde stong dbyer med pa'i ye shes ni brten pa'i byang sems te dga' ba bzhi'am stong pa bzhi'am skad cig ma bzhi zhes spyir bstan nas/_re re la yang bzhi rer phye ba'i rnam pa bcu drug la ming dang mtshan nyid dang gang du myong ba'i gnas sogs rgyud sde rnams su tha dad pa mang por bshad nas rten dang brten pa gnyis ka'ang bden pa gnyis dbyer med du sdom pas dkar nag gi cha gnyis ka bsam gyis mi khyab pa'i dus gcig tu sdom pa'i ye shes ni rdo rje theg pa bla med kyi thun mong ma yin pa'i byang chub kyi sems kyi sdom pa ces bya ste/_brtag gnyis las/_rdo rje snying pos gsol ba/_thabs gang gis byang chub kyi sems skyed pa lags/_bcom ldan 'das kyis bka' bstsal pa/_dkyil 'khor 'khor lo'i thabs dang ni/_/rang byin rlab pa'i rim pas kyang*/_/kun rdzob don dam gzugs can gyi/_/byang chub sems ni rab tu skyed/_/ces so/_/de bzhin du rten la kun rdzob kyi tha snyad dang yab he ru ka'i ngo bor gsungs cing*/_brten pa la don dam gyi tha snyad dang yum gyi ngo bor yang gsungs te/_kun rdzob kun da lta bu nyid/_/don dam bde ba'i gzugs can no/_/zhes dang*/

khu ba'i rnam pa bcom ldan yin/_/de yi bde ba 'dod mar brjod/_/ces bshad nas/_bsam gyis mi khyab pa sdom pa'i ngo bo ni/_gcig dang du ma bral ba ste/_/skad cig nyid la mchog dga' ba/_/rang gi rig pa'i ye shes 'di/_/ngag gi lam 'das spyod yul te/_/'di ni byin rlabs rim pa'i phyir/_/kun mkhyen ye shes de lta bu/_/zhes so/_/yang rten yum dang brten pa phyag rgya chen por yang gsungs te/_ga bur nyid ni bdag med ma/_/bde bar bdag med tshul can nyid/_/de yi bde ba phyag rgya che/_/lte ba'i dkyil 'khor nyid du gnas/_/ces so/_/de'i phyir rten gyi byang chub kyi sems 'di ni rdo rje theg pa'i lus bde bar gshegs pa'i snying po mtshan bzang po sum bcu rtsa gnyis rgyu'i ngo bor gnas pa yin te/_ston pa sum cu rtsa gnyis mtshan/_/gtso bo dpe byad brgyad cur ldan/_/khu ba zhes bya'i rnam par gnas/_/ces so/_/gzhi ji lta ba de bzhin du lam yang dkar phyogs kyi bdag nyid srid pa dang chags pa dang spros pa'i chos rnams dang nag phyogs kyi bdag nyid myang 'das dang chags bral dang spros med kyi chos gnyi ga'ang de kho na nyid bde ba chen po gcig tu sdom zhing*/_de'i phyir 'bras bu yang srid zhi dbyer med du sdom pa grub pa ni rdo rje 'chang gi go 'phang ste/_rdo rje mkha' 'gror/_mngar pos bsgos pa'i sa bon ni/_/mngar po nyid ni brten pa ste/_/gang phyir mngar pos bskyed byas na/_/de yi ro ni mngar por 'gyur/_/de bzhin du/_chos kyi bdud rtsi las byung ba'i bde ba brten na bde ba 'phel bar 'gyur ro/_/zhes dang*/_de med na ni bde med 'gyur/_/bde ba med na de med 'gyur/_/nus pa med phyir ltos dang bcas/_/lha yi rnal 'byor las bde ba/_/de phyir sangs rgyas dngos po min/_/de nyid dngos med tshul yang min/_/zhes gsungs la/_'di ni rdo rje theg pa'i tshul thams cad gcig tu 'dus pa'i theg pa yin no/_/rdo rje gsum gyi brten pa'i byang sems mchog tu mi 'gyur ba la dgongs nas/

stong pa snying rje dbyer med pa/_/byang chub sems ces rab tu brjod/_/ces dang*/_dus 'khor rtsa rgyud las/_stong nyid gzugs 'dzin rgyu yin te/_/'bras bu snying rje mi 'gyur 'dzin/_/stong nyid snying rje dbyer med pa/_/byang chub sems su de brjod to/_/ces gsungs so/_/'di'i gnad 'ching ba la ni skyed rim gyi spros pa rnams la mi ltos cing spros pa de thams cad kyi skabs don ni 'dis 'grub par 'gyur ba'i phyir/_sngags kyi bzlas med dka' thub med cing sbyin sreg med/_/dkyil 'khor can yang med cing dkyil 'khor pa yang med/_/de ni sngags bzlas de dka' thub dang de sbyin sreg_/de ni dkyil 'khor can dang de ni dkyil 'khor nyid/_/mdor bsdus nas ni sems ni 'dus pa'i gzugs can no/_/zhes gsungs cing brten pa'i byang chub kyi sems 'di ni 'dus par tshigs bcad gnyis kyis gsungs pa klu'i zhabs kyis byang chub sems 'grel du rgyas par bkral to//de ltar mtha' dpyad nas mdor na/_rtsa ltung lnga pa'i skabs 'dir rten khu ba ni kun rdzob byang sems dang*/_brten pa bde stong gi ye shes ni don dam pa'i byang sems yin la/_de ni rdo rje theg pa'i chos kyi rtsa ba yin pa'i phyir gang spangs na ltung bar 'gyur ba'i yul yin no/_/bsam pa ni/_nyon mongs pa'i dbang gis ched du brnyas pa'i khyad du gsod pa'i blo'i 'dod chags drag po'i dbang du gyur pa'o/_/dngos gzhi ni/_rten gyi byang chub kyi sems nor bu'i sgo las 'phos cing brten pa'i byang chub kyi sems dang bral bar byas pa ste/_brtag gnyis las/_rdo rje snying pos gsol pa/_/rnal 'byor ma kun las byung ba/_/lhan cig skyes dga'i rang bzhin nyid/_/'grib med btung mchog nam mkha' nyid/_/ga bur ci nas nges mi spang*/_/bcom ldan 'das kyis bka' bstsal pa/_/ji skad smras pa de bzhin no/_/zhes dang*/

ga bur mkhas pas mi spang ste/_zhes dang*/_'grel chen las/_'dir byang chub kyi sems ni khu ba ste de nyams pa las 'pho ba med pa'i bde bar mi 'gyur ro/_/de'i phyir de kho na nyid med par dbang po gnyis kyi bde bas sangs rgyas nyid 'dod pa rnams la rtsa ba'i ltung ba lnga par 'gyur ro/_/zhes so/_/'dir de kho na nyid ni phyag rgya chen po mchog tu mi 'gyur ba ste des sangs rgyas nyid thob kyi dbang po gnyis kyi bde bas sangs rgyas mi thob pa'i don yin te/_las rgya ni 'dod khams kyi dngos grub dang*/_ye rgya ni gzugs khams kyi dngos grub kyi rgyu dang*/_phyag rgya chen po ni sangs rgyas kyi dngos grub kyi rgyur bzhed pa yin gyi/_de kho na nyid kyi ming du btags pa'i rlung dang theg le'i rnal 'byor yod na rten gyi byang sems btang yang rtsa ltung du mi 'gyur bar 'chad pa ma yin no/_/'di lta bu'i phyir yang mkhas pa'i mngon pa'i nga rgyal gyis rgyud kyi rgyas 'grel mi bya bar bshad pa'o/_/phra ba dang shin tu phra ba'i lus kyi 'dzag pa rnams ni las dang po pas spong bar mi nus pa'i phyir/_de rnams la ni 'dir rtsa ltung du mi 'jog ste/_bcom ldan 'das kyis bka' stsal pa'i tshul khrims thams cad ni gdul byas sgrub nus la/_bsgrubs na phan yon dang ma sgrubs na nyes par 'gyur ba zhig kho na ston gyi/_ri rab pang pas ma bteg na sdom pa nyams so zhes pa lta bu sgrub mi nus 'cha' ba mi srid pa'i phyir ro/_/rten dang brten pa zhes brjod kyang rten nyams par byas pa kho nas rtsa ltung du 'grub ste/_rten nyams na brten pa nyams par go sla ba'i phyir/_rten khu ba nyams pas brten pa bde stong gi ye shes ji ltar nyams ce na/_nyi zla sgrub pa las rigs ldan pad+ma dkar pos gsungs pa/_lus dang rtsa yi sgo rnams dang*/_/skra dang ba spu'i rnam pa dang*/_/mdog dang bzhin gyi dkyil 'khor dang*/_/sems nyams skad kyi gdangs rnams dang*/_/grib ma gnas khang lung pas shes/_/mtshan ltas rtog pa drang srong mkhas/_/ces spyir bstan pa dang*/

bde gsal med par skyed pa skyur/_/stobs chung shad dma' snying mi dga'/_/bkrag mdangs lus stobs med pa dang/_/grang la ba spu ldog pa dang*/_/mi yi rnam pa yi dwags lus/_/ngag gnyis thos pas snying rlung 'jug_/zhes nyams pa'i phyi nang gi rtags dang*/_nad mang bgegs 'jug tshe yang thung*/_/'dod yon chu bo skams pa yis/_/dbang thang chung zhing longs spyod ngan/_/byang sems dpag bsam bskams pa yis/_/'dod pa'i 'bras bu ga la 'byung*/_/pho mo dbang du mi 'du zhing*/_/mthun pa dag yang 'bral bar 'gyur/_/mi ma yin rnams mi 'du zhing*/_/zhi drag las sogs 'grub pa min/_/mkha' 'gro dbang du mi 'du zhing*/_/dngos grub dag yang nyams par byed/_/gnas khang lung pa byin med cing*/_/sa yi snum yang med par 'gyur/_/zhes nyams pa'i nyes dmigs dang*/_mi yi nor bu med pa la/_/de yi bde ba ga la 'byung*/_/zhes rgyu mtshan dang bcas te gsungs so/_/rnal 'byor ma rnams kyis kyang dmar cha la 'di ltar du shes dgos te rtsa ltung du mtshungs so/_/des na rtsa ltung lnga pa smon 'jug gi sems la 'chad pa rnams kyis ni kun+da spangs pa nyes par mi 'gyur bar 'chad dgos te/_rtsa ba dang yan lag gi ltung ba gang du'ang rnam par ma bzhag pa'i phyir/_'dod na yang bla na med pa'i gzhung lugs mang zhig dbye dgos pa dang*/_yang na ni rtsa ltung bco lnga pa zhig sar du 'jog dgos par 'gyur ba yin no/_/dus ni/_nyams pa tsam nyid kyis so/_/ltung bar 'gyur tshul ni/_phal cher mtshungs la/_'on kyang nyon mongs kyi blos dgug pa'i sbyor ba byas te phyi rol du ma 'phos kyang slar rang gnas su drang zhing ye shes kyi dngas mar gnas sgyur ma grub na de ma thag rtsa ltung mi rdzogs kyang rim gyis rten dang brten pa nyams par 'gyur bas phyis lus las nyams pa'i dus de nyid na rtsa ltung dang rang gnas nas nyams pa na nyon mongs drag zhan gyi dbang gis ltung ba tsam mam sbom po la sogs pa ci rigs 'byung bar 'gyur ro/_/rang gnas de yang spyir 'pho ba'i gnas bcu drug sogs yin mod kyang bye brag tu dga' bzhi'i dbang gis 'khor lo bzhi dang dung can mar rig par bya'o/_/ltung med ni/

bsam pa nyon mongs kyis spyad pa'i ltung med mi srid pa'i rtsa ba dang yan lag gi ltung ba thams cad la mtshungs la/_nyon mongs can ma yin pa'i rten spro ba tsam gyi ltung med ni bdun te/_dbang gi lde mig las/_spro ba lam du byed pa yang*/_/dus ni bdun du shes par bya/_/gsang ba'i dbang dang gsum pa dang*/_/ro mnyam pa dang lha mchod dang*/_/rigs rgyud dpel dang ril bu dang*/_/'chi ltas brtag pa'i dus yin te/_/gzhan du sdud par shes par bya/_/ces pas slob ma la gsang dbang bskur ba'i dus ni dang po ste/_gsang rdzas sbyin dgos pa'i phyir ro/_/dbang gsum pa dngos rig las len pa ni dus gnyis pa ste/_mtshon byed rten gyi ye shes ma rdzogs pa mtshon bya don gyi ye shes mi rdzogs pa'i phyir bde ba rdzogs par sgrub dgos la/_mtshon don gyi ye shes rtogs pa na rten kun rdzob pa ni/_dpal ldan de bzhin nyid gshegs cing*/_/de bzhin slar yang gshegs pa nyid/_/ces pa'i tshul gyis dbang med du lugs zlog gi 'od gsal la gdon mi za bar 'jug mod kyang ye shes ngos ma zin na ni nyams par 'gyur mod kyis de'i phyir/_de ni lag tu mi blang zhing*/_/nya phyis dung chos nyid du min/_/nges par blo yi stobs kyi phyir/_/mi 'chi lce yis blang ba nyid/_/ces bshad pa yin no/_/des na rje ras chung pa la dbang rdzogs kyang ye shes ngos ma zin pa'i slob ma gcig zhes bshad pa lta bu yin la/_rgyud pa gzhan dag la ni rnam gzhag 'di lta bu mi snang ngo*/_/nang gi rtogs pa brtan por gyur pas ltung bcas dang ltung med dang bde ba dang bde ba ma yin pa sogs kyi gnyis 'dzin gyi cha phra mo rnams bag nyal las bslang ste rtogs pa'i mtshon gyis gcod cing ro mnyam par byed pa'i phyir mtshan rtog bcad de ci dga' 'jog pa ni dus gsum pa ste/_rje karma pak+shis sku bzhi ngo sprod du/

chos thams cad lhan skyes kyi ye shes las mi 'da' ba la thig le shor na ye shes shor ba skad du ma bzla/_zhes gsungs pa lta bu yin no/_/'di la ni tha mal gyi mtshan rtog gcig gis kyang bar ma chod pa'i phyir rten dngos dwangs ma'i cha ni ltung ba med do/_/'dus pa'i 'khor lo la sogs par shes rab kyi lus dkyil mchod pa'i slad dam/_dam tshig so drug gi mchod pa byed pa sogs kyi slad du spro ba ni dus bzhi pa ste/_rang rdzas kyi mchog gis mchod par gsungs pa'o/_/rdo rje theg pa'i rnal 'byor pa mchog thob cing mngon par shes pa can rnams kyis gdul ba'i gnas skabs shes nas spro ba'i rnal 'byor gyis rigs rgyud 'jog par byed pa ni dus lnga pa ste/_dus kyi 'khor lor dus dang por 'jam dpal dang sgrol mas byin gyis brlabs pa nas bzung ste sems dpa' sems ma dang khro bo khro mo sogs kyis byin gyis brlabs pa'i sprul pa'i skur 'gyur tshul cho ga'i go rim dang bcas te rgyas par gsungs pa yin la/_chags bcas kyi skyed rim gyi tshe rjes chags kyi rnal 'byor gyis 'khor spro ba sogs kyang 'dir 'du'o/_/bdud rtsi ril bu sogs dam tshig gi rdzas khyad par bsgrub pa'i rdzas kyi ched du spro ba ni drug pa ste/_rgyud du mar ril bu'i cho ga rgyas par bshad do/_/'chi ltas khyad par ba brtag pa'i chad ni bdun pa ste/_sdom 'byung gi rgyud las ji ltar brtag tshul 'bras bu dang bcas te bshad do/_/ro mnyam pa las gzhan pa rnams ni skyed rdzogs kyi spro ba'i rnal 'byor dang bcas pas yin gyi gzhan gyis ni ma yin no/_/gal te de tsam du srung dgos na sngags bla med las rig ma bsten par bshad pa dang 'gal te/_chags pa ni khams 'pho ba'i rgyu'i gtso bo yin pa'i phyir ro zhe na/_de nyid kyi phyir bla na med pa'i lam gsungs pa yin te seng ge lo'i mtshams na 'khrig pa lan re bsten pa dang phug ron rtag tu bsten pa gnyis ka'ang nyams pa'i chos can du mtshungs pa ltar/

nyan thos kyi dge slong sogs kyi brtul zhugs kyis gnas pa dang khyim pa 'dod pa bsten pa gnyis ka'ang byang chub kyi sems nyams pa'i chos can du mtshungs te/_phra ba dang shin tu phra ba'i 'dzag pa yod par mtshungs cing*/_rags pa'i 'dzag pa'ang rmi lam na 'dzag pa dang nad kyis 'dzag pa dang bag chags kyis 'dzag pa sogs yod par mtshungs pa'i phyir gnyis ka la'ang mi 'gyur ba'i bde ba med pa ste/_'grel chen du/_ji ltar ri dwags zas can brgya lam na/_/lo yi mtshams su bde ba bsten pa dang*/_/rdo yi phye ma dag gi kha zas can/_/phug ron rnams ni rtag tu byed pa ste/_/gnyis ka la'ang mchog gi bde ba med/_/ces dang*/_rje mar pas/_rtsa rlung gnyis po ma sgoms na/_/thig le yod kyang byang thang gi/_/gnyer byed med pa'i nor dang 'dra/_/nyams dang zags dang bo la sogs/_/bde longs spyod du ga la yod/_/ces gsungs so/_/des na me dang phrad na dngul chu 'bros pa'i phyir dngul chu'i dgra ni me kho na yin la/_'on kyang me dang bral na dngul chu 'ching bar mi nus pa ltar nang gi dngul chu'i dgra 'dod chags kyi yul yin yang de med par 'ching mi nus pas ha cang bsten pa dang ha cang dor ba min pa'i thabs shes pas legs par bcings pa na phyi nang gi dngul chu gnyis ka'ang dgra dang phrad kyang g.yo ba med pa na legs par 'chings pa yin la/_de ni grub pa'i dngul chu gser du snang ba'i dngul chu'i ro bcud chen po ces bya ste phyi'i bcud des gang la reg pa'i lcags des thams cad ni skad cig gis phug ste ma dag pa'i ro bcom nas gser gyi dngos por byed la/_nang gi bcud des ni phung po'i tshogs pa skad cig gis phug ste ma dag pa'i ro bcom nas mchog tu mi 'gyur ba'i gser gyi dngos por byed pa ste lung gi tshogs mtha' yas kyang yi ges 'jigs so/_/des na rdo rje theg pa'i lam ni nyon mongs kyi dbang du gyur pa ma yin pa'i gnad go bar byas te rten dang brten pa byang chub kyi sems legs par srung zhing nyams pa'i sgyu dang 'phel zhing brtan pa'i rgyu rnams la bslab par bya ste/

spyir sngags kyi sems sdom 'bogs chog 'di rgyud sde bzhi ka'i thun mong ba yin yang zla ba dang rdo rje'i 'chang tshul 'di ni dbang gong ma'i lam gyi gnad khyad par ba yin pas skyed rim du yang ma bstan na rgyud sde 'og mar lta ci smos te/_des na rdzogs par ma smin pa la gsang dgos la/_spyir yang rtsa ltung lnga pa 'di ni rgyud pa gzhan gyi mkhas pa rnams kyis ma rtogs pa dang phyogs re rtogs pa tsam las mi snang bas dus kyi 'khor lo las thor bur bshad pa dang dpal rang byung gi bzhed pa ji lta ba nyid brgyud pa'i man ngag gis brgyan te gsal zhing rgyas par bkod pa ste rtog ge pa rnams la sba bar bya'o/_/rtsa ltung drug pa la/_ngo bo ni/_nyon mongs kyi dbang gis grub mtha' la dmad pa ste/_rang ngam gzhan gyi grub pa'i mtha'/_/chos la smod pa drug pa yin/_/zhes dang*/_drug pa grub pa'i mtha' la smod pa'o/_/zhes so/_/rgyu mtshan ni/_phyi nang gi grub pa'i mtha' thams cad kyang sangs rgyas kyi thabs kyi mdzad por mtshungs pa'i phyir te byang sems kyi thabs kyi rnam 'phrul gyi spyod yul bstan pa'i mdo las gcer bu pa'i bu bden par smra bas gcer bu pa'i tshul gyis 'gro ba mang po smin par byas pa las 'phros nas/_dzam+bu'i gser gyi phung po gar byung ba/_/de las dgyes pa'i phung po lcags mi 'byung*/_/nyi ma'i dkyil 'khor gang du shar gyur pa/_/der ni mun pa gnas pa'i go skabs med/_/ces sogs kyis 'khor los bsgyur ba'i rgyal po bsod nams kyi tshogs cung zad bsags pa la yang 'gran zla med na de bzhin gshegs pa tshogs gnyis mthar phyin par bsags pa la 'gran zla ga la zhig_des na zhing 'dir bdud dang mu stegs can spyod pa pa dang kun tu rgyu la sogs pa snang ba 'di thams cad ni de bzhin gshegs pa'i thabs mkhas pa'i mdzad pa ste sems can gyi ris na gang thar pa la mos kyang thar pa'i thabs yang dag pa la mi mos pa'i rigs can mang du yod la/

de rnams mu stegs kyi grub mtha' dang spyod pa de la mos pas 'jug gi bstan pa dngos la skrag pas mi 'jug la/_de dag 'bad pas sgrib pa cung zad srabs par yang gyur la/_'bras bu ci yang ma thob pas skyo ba ni phyis bstan pa dngos la 'jug par yang 'gyur ba yin par gsungs cing/_nam mkha'i mdog gis 'dul ba'i bzod pa bstan pa'i mdo las/_de bzhin gshegs pa nyid skar mda'i mdog gi ting nge 'dzin la zhugs pas bcom ldan 'das drang srong rgan po ral pa can me'i sbyin sreg byed pa'i me 'od kyi phung po kha dog sna tshogs pas 'jig rten thams cad snang bar mdzad par gyur cing phyogs bcu'i sangs rgyas thams cad kyang drang srong du gyur te cho 'phrul 'dis brtul zhugs kyis grol bar smra ba'i phyi rol pa thams cad btul ba las 'phros nas sngon bcom ldan 'das nyid rgyal po bsod nams kyi 'od zer gyi mdzod ces bya ba gling bzhi pa'i 'khor lo bsgyur du gyur te/_de'i tshe drang srong gzhan yang med nas mu stegs nyi ma la ston par blta ba zhig la dris pas/_de lam ma yin par shes te zhag bdun bsnyung ba byas nas smon lam btab pas byang phyogs kyi zhing bye ba 'das pa nas sangs rgyas bzod mchog dpal gyi phung po'i rgyal pos byang chub sems dpa' dri med 'od la ban+d+hu'i me tog gi chun po gnyis dang gzungs dang gdams pa bskur te byung ba thos pas nam mkha'i mdog gis 'dul ba'i bzod pa thob ste 'khor phal mo che dang bcas pa ral pa la ban+d+hu'i me tog gi chun po bcings cing kha spu dang skra gzhan bregs nas cha lugs gcig pas rab tu byung ste sems can tshad med pa btul nas slar rnyog pa lnga can gyi zhing thams cad du kun tu rgyu ba'i cha byad kyis don byas cing phyis gling der bdud du gyur nas yang dag pa'i lam bstan zhing shin tu mi rungs pa rnams la ni gos med pa dang thal ba dang lci ba byug pa sogs nas pags gos gon pa'i bar dang*/

lo ma za ba nas ngan skyugs za ba'i bar dang*/_bum pa'i kha nas zas mi len pa nas zas gcig pa dang slong ba gcig pa'i bar dang*/_tsher ma'i mal stan la 'dug pa nas cog bu pa'i bar dang*/_stan spangs pa nas rkang pa gnyis shing gi yal ga la 'khyud ba'i bar dang*/_chur zhugs pa dang ri g.yang la rang lhung ba nas chur rang lhung bar byed pa'i bar dang*/_ri sogs kyi lha la phyag 'tshal ba nas gnod sbyin nas byol song gi bar gyi brtul zhugs sogs bstan par gsungs pa'i phyir ro/_/de bzhin du dus kyi 'khor lo las bcom ldan 'das dus kyi 'khor lo'i zhal bzhi so so las mu stegs kyi tshangs pa ba dang*/_nyi ma pa dang*/_gcer bu pa dang*/_skra can pa ste grub pa'i mtha' bzhi dang*/_bram ze'i rig byed bzhi dang*/_nang pa'i grub mtha' chen po bzhi dang*/_rgyud sde bzhi dang*/_dbang bzhi rnams gdul bya so so la gsungs par bshad pa'i phyir dang*/_dus kyi 'khor lor grangs can pa'i de nyid nyi shu rtsa lnga'i tha snyad kyis bshad la/_gzhan yang bla med kyi rgyud mtha' dag mu stegs pa'i tha snyad du mas rnam par bshad pa'i phyir gzhan mu stegs kyi gzhung lugs kyi grub pa'i mtha' yang sngags pas zhen pas dmad pas bya ba ma yin te/_gur las/_gzhan gyi chos ni sun mi dbyung*/_/zhes dang*/_rnam snang mngon byang las/_rnam par snang mdzad ring ba'i rgyu/_/mu stegs can la dmad mi bya/_/zhes dang*/_grub pa'i mtha' yis blo skyed phyir/_/phyi rol pa yang lam tshol zhugs/_/de phyir de la dmad mi bya/_/lam zhugs nyan thos smos ci dgos/_/ces so/_/spyir mu stegs kyi tha snyad ni mu'am mtha' la gnas pa'i don te mthar 'dzin gyi grub mtha' smra ba thams cad la 'jug la/_de'i tshe sems tsam pa man chad la mu stegs su brjod pa yod kyang*/_skabs 'dir ni gzhan phyi rol can gyi mu stegs te nang pa'i grub mtha' bzhi las gzhan du gyur pa tshangs pa la sogs pa'i lha la skyabs su 'dzin pa rnams yin la/

spyir mu stegs kyi grub mtha' bzhir kla klo rnams mi 'du mod kyang skabs 'dir ni kla klo lha min gyi lugs 'dzin pa rnams dang*/_zhang zhung nas byung ngo zhes 'dod cing bod yul na gnas pa'i bon du grags pa dang*/_de bzhin du 'od srung gi bstan pa'i mjug tu dge slong rkun pos bcom pa zhig gi cha lugs la bsten nas mu stegs rnams sar du byung ba ltar sangs rgyas kyi bstan pa nyams pa na rang gzo sar byung gi chos lugs tha dad pa du ma 'phral 'phral du 'byung bar snang ba dang*/_da lta'ang yul gru so so na du ma yod pas bgrang bar ci nus te de thams cad kyang gzhan gyi grub mtha' zhes pa 'dis sdud do/_/bye mdo dbu sems kyi grub pa'i mtha' rnam pa bzhi dang mdo sngags kyi gzhung thams cad kyi grub pa ni rang nyid nang pa sangs rgyas pa'i grub mtha' ste/_de dag kyang chos nyid rang gi ngo bo las mi g.yo bar tha dad pa bstan pa'i mdo las de bzhin gshegs pa chos nyid rang gi ngo bo las mi g.yo bar bzhugs cing 'khor de rnams kyi nang nas/_kha cig gis ni ji ltar snang ba bzhin yod par ston to snyam mo/_/de bzhin du sems las gzhan med pa dang*/_sems kyang ma skyes pa dang*/_thams cad sgyu ma lta bu dang*/_rang bzhin gyis gzod nas dag par ston to snyam ste/_brtag pa'i mtha' lnga po so so la zhen nas 'jam dpal gyis de'i don zhus pa na/_'di dag thams cad kyang yang dag pa yin par zung zhig zhes nye rgyu dang ring rgyu'i khyad par yod kyang byang chub kyi rgyur mtshungs pa'i tshul rgyas par gsungs pa'i phyir dang*/_theg pa gsum rnam par bzhag pa yang thabs kyi mdzad par zad kyi/_theg pa thams cad ni sangs rgyas kyi theg pa gcig yin pa'i phyir te/_sangs rgyas thams cad zhing gi snying po bcu gnyis dang ldan par 'tshang rgya bar mtshungs pa'i phyir te/_rab zhi rnam nges kyi cho 'phrul gyi mdo las/

'jam dpal/_sangs rgyas kyi zhing de ni yon tan gyi snying po bcu gnyis dang ldan pa yin no/_/der sangs rgyas bcom ldan 'das rnams bla na med pa yang dag par rdzogs pa'i byang chub tu mngon par rdzogs par 'tshang rgya'o/_/'jam dpal/_khyod kyis rnam grangs des kyang nga'i sangs rgyas kyi zhing na nyan thos dang rang sangs rgyas kyi theg pa tha dad pa rnam par bzhag pa med par rig par bya'o/_/de ci'i phyir zhe na/_tha dad pa'i 'du shes med pa'i phyir ro/_/'jam dpal/_gal te de bzhin gshegs pas sems can rnams kha cig la ni theg pa chen po ston/_kha cig la ni rang sangs rgyas kyi theg pa dang*/_kha cig la ni nyan thos kyi theg pa ston pa de ltar gyur na de bzhin gshegs pa sems yongs su ma dag par 'gyur/_sems ma snyoms pa dang mngon par chags par 'gyur/_nyi tshe ba'i snying rje dang ldan par 'gyur/_sna tshogs kyi 'du shes kyi skyon du ltung bar 'gyur/_de bzhin gshegs pa slob dpon gyis chos kyi dpe mkhyud byed par 'gyur ro/_/'jam dpal/_de bzhin gshegs pa chos ci ston yang rung chos de dag thams cad ni theg pa chen po la gzhol ba/_theg pa chen por 'bab pa/_theg pa chen po la bab pa thams cad mkhyen pa'i ye shes sgrub pa/_thams cad mkhyen pa'i ye shes thob par byed pa/_thams cad mkhyen pa'i ye shes thob pa'i phyir 'jug pa ste/_de'i phyir sangs rgyas kyi zhing 'di na theg pa tha dad pa rnam par bzhag pa med do/_/ces gsungs cing dam chos pad dkar dang spyod yul rnam 'phrul gyi mdo las kyang de ltar rgyas par bshad cing*/_theg pa chen po 'di nyid las tshad med grangs med pa'i theg pa thams cad 'byung zhing de thams cad theg pa 'di nyid du tshul gcig pa'i phyir te/_thar pa chen po phyogs su rgyas pa'i mdo las/_theg pa 'di ni theg chen yin/_/bsam gyis mi khyab theg pa'o/_/dper na nam mkha' dang 'dra ba/_/sems can kun la go 'byed do/_/theg pa thams cad kun gyi nang*/_/theg pa 'di las 'da' ba med/_/theg pa chen po 'di nang nas/_/theg pa rnam pa sna tshogs 'byung*/_/dpag pa'i grangs cig yod na ni/_/thams cad bsgral bar mi nus so/_/zhes gsungs cing/

theg pa gsum yang rim 'jug gi gang zag gcig kho na'i gnas skabs so so tsam yin pa'i phyir te/_mdo de las/_rigs kyi bu rnams dper na mi gcig la ming gsum yod pa lta bu ste/_chung ngu'i tshe na ni byis pa ces bya/_lo nyi shu nas ni skyes pa zhes bya/_lo brgyad cu nas ni rgan po zhes bya ste/_'di theg pa gsum yang de dang 'dra ste/_zhes gsungs so/_/des na sangs rgyas kyi theg pa'i chos kyi tshul gcig po kho na gdul bya rnams so so'i mos pa'i dbang gis theg pa sna tshogs pa dang grub pa'i mtha' sna tshogs par mngon par snang yang chos kyi tshul de la ni tha dad pa dang mchog dman dang dar nub dang sna tshogs pa'i dngos por gyur pa med la/_chos kyi 'khor lo ma bskor ba'i dus med cing 'du shes dang bcas te tshig dang tha snyad dang sgra'i rnam rig gis chos gsung ba'i dus kyang med pa 'di ni de bzhin gshegs pa rnams kyi thun mong ma yin pa'i chos ches bsam gyis mi khyab pa zhig ste byis pa'i shes pa'i spyod yul ma yin no/_/des na rnam par 'thag pa bsdus pa'i mdo las/_'jam dpal ngas ni gang+ga'i klung gi bye ma ji snyed kyi chos kyi sgo rnams mi dmigs pa'i tshul gyis bstan to/_/zhes sogs dmigs pa dang stong pa dang mi stong pa dang sems can dang sems can med pa dang mtshan ma dang mtshan ma med pa sogs nas dug gsum so so dang de dag spang ba sogs re re'i sgo yang gang+gA'i klung gi bye ma snyed rer bstan par gsungs nas de thams cad kyang mi rtag pa'i tshul gyis sher phyin du gcig par bshad la/_bka' la bzang ngan dang chos dang chos ma yin pa dang 'di ni nyan thos kyi chos so zhes sogs zhen pas sgro skur du byed na de thams cad chos spong ba yin la/_chos spangs pa des lo bdun gyi bar nyin zhag gcig yang ma chad par snying thag pa nas zhag re la dus gsum du bshags na shin tu myur na bskal pa bcus bzod pa 'thob par gsungs so/_/des na rang gzhan gyi grub mtha' la dmad pa ni rang gzhan gyi thar pa'i rgyu la gegs byed pa'i phyir de ltar du nyes pa lci la/

sngags kyi tshul la ni 'di rtsa ltung drug par bcas pa mdzad do/_/yul ni/_phyi nang gi grub pa'i mtha' 'o/_/kha cig phyi nang gi dkar chos ces zer mod kyang*/_de lta na dkar chos nyid gang yin dpyod dgos pas thug med du 'gyur la/_grub mtha' la dkar chos kyis ma khyab pa'i phyir dang*/_mu stegs kyi yang mi 'tshe ba dang bden par smra ba sogs sangs rgyas pa'i chos dang thun mong du gyur pa rnams ma gtogs gzhan la dmad pa rtsa ltung ma yin no snyam nas smod pa la sbyor ba'i dgag bya yod pas rgyud dang mkhas mchog dpa' bos grub pa'i mtha' zhes ji skad bshad pa de nyid legs so/_/'grel chen las/_grub pa'i mtha' ni shes rab kyi pha rol tu phyin pa dang sngags kyi tshul la de kho na nyid kyi le'u'o/_/zhes gsungs pa ni gdul bya tshangs pa'i drang srong rnams mu stegs kyi lta ba las ldog dgos la/_de la yang rigs pa'i gnod byed tshad ma can ma bstan na lta ba'i 'dzin pa gzhig mi nus pa'i phyir re zhig phyi rol pa'i grub mtha' rtsa ltung gi yul du ma mdzad pa ste/_de mdzad na bdag cag gi lta ba yang dag pa'o snyam pa'i blo skye ba'i phyir dang*/_ma 'ongs pa na yang kla klo'i grub pa ni ched du 'gog dgos par lung ston pa'i phyir/_re zhig dgos pa'i dbang gis bstan pa ste drang srong rnams gdul ba'i don du rtsa bsdus gnyis ka'i rgyud la don gyi e waM brjod kyi sgra'i e waM ma brjod pa dang*/_phyi rol pas sku thabs kyis len pa 'gog phyir bsdus rgyud du grub rtsis ma mdzad pa dang*/_drang srong rnams spa skong ba'i phyir mtshon cha'i 'khrul 'khor rnams dang rigs ldan gyis kla klo'i 'joms tshul dgongs pas bshad pa dang spros pa'i thig mang bshad pa lta bu yin la/_phyis lta ba dang bral nas ye shes kyi gnas shes pa na ni grub pa'i mtha' thams cad kyang mnyam par ngang gis shes nas mthar 'dzin gyi gnas med par 'gyur ba yin no/_/bsam pa ni/

zhe sdang dang phra dog dang log lta sogs kyi rgyus skyed cing dgag sgrub kyi gnas gnyis gar mngon par zhen pa'i blo kho nas so/_/dngos gzhi ni/_yid kyis sdang ba dang bcas pas ngag gis kun nas sun 'byin zhing rnam par smod pa'o/_/dus ni/_dmad pa'i ngag gi bya ba skor gcig rdzogs pa'i dus de nyid na'o/_/ltung bar 'gyur tshul ni/_spyir mtshungs la/_yul gyi cha nas gsang sngags dang theg chen spyi dang theg dman dang mu stegs rnams snga ma snga ma lci zhing phyi ma shos yang ngo*/_/'di la sangs rgyas kyi bka' la bkar shes bzhin du khyad du bsad na rtsa ltung gnyis pa yin la/_chos yang dag yin min som nyi za ba'i gnas la chos kyi mig dri ma med pa'i mngon par shes pa med par tha snyad sogs rtog ge'i mngon pa'i nga rgyal dang skye bos gdong du lta ba'i dregs pa kho nas chos ma yin par zhen zhing kha tshon gcod pa ni 'dir 'gyur ro/_/ltung med ni/_chos kyi mig thob pas lta ngan sel ba dang*/_gdul bya'i dbang po dang gdul ba'i dus shes pas don du mi 'gyur ba'i gnas las ldog pa dang*/_mu stegs kyi grub pa lta bu de dar na thub bstan bsnub par mthong nas bstan pa rigs pas srung ba sogs la ltung ba med de/_de'i phyir klu sgrub yab sras dang phyogs glang chos grags sogs rnal 'byor gyi dbang phyug mtha' yas pas lta ngan rigs pas bsal te yang dag pa'i lta ba nyin mo ltar bdal ba yin la/_de dag ni lam dang lam ma yin pa dang 'thad mi 'thad sogs kyi dgag sgrub thams cad gdul ba'i dbang gis brag cha'i tshig gi sgyu ma'i skyes bu'i tshig ltar mdzad par zad kyi rang gi grub mtha' la chags cing gzhan gyi grub mtha' la sdang bas sun ci phyin rgol bar mdzad pa ma yin te/_rang gi lugs rnam par 'jog pa na sgra dang tha snyad ni brjod 'dod kyi gzhan dbang ma gtogs rang nyid brjod bya dang don gyis stong zhing rtog pa'i cha nas ming re res kyang brjod mi nus pa'i dngos po med pa dang*/

ji ltar mthong ba'i don yang*/_rnal 'byor pa yang blo khyad kyis gong ma gong ma rnams kyis gnod pa'i tshul bshad nas/_mthar 'dzin gyi rang lugs kyi mtha' ther zug tu bzhag pa med pa'i phyir ro/_/des na rje 'bri khung pas/_theg pa thams cad rang sa na bden/_zhes rang rang gi skabs na dgos pa dang rgyu mtshan re yod pas de'i cha nas dmad du med cing*/_gong sa nas yas gzhal na 'jig zhing yid rton par mi nus pa'i phyir chags su yang med pa'i gnad shes pas lta grub thams cad kyang zhen pa dang 'dor ba med pa'i tshul gyis mnyam nyid du lta bar gsungs pa ltar shes pas spyad par bya zhing chos kyi dgag sgrub kyang dgos pa khyad par ba yod na mkhas cing gzu bor gnas pa'i dam pas chos nyid du zhugs pas bya'i phyogs re'i mig can gyi sngags pas zhen pas rtsod par mi bya'o/_/rtsa ltung bdun pa la/_ngo bo ni/_ma smin pa la sngags kyi gsang ba bsgrags pa'i nyes pa lci ba ste/_yongs su ma smin sems can la/_/gsang ba bsgrags pa bdun pa yin/_/zhes dang*/_ri bo dag yang ma smin mi la gsang ba byin las so/_/zhes so/_/rgyu mtshan ni/_snod min la gsang ba bstan pa na chos sam rnal 'byor pa la ma dad pas smod par 'gyur la/_rgyu des de ngan 'gror 'gro ba'i phyir de la gnod par 'gyur ba'i phyir dang*/_rang nyid kyis kyang sems can de ma srungs cing blos dor bar 'gyur ba dang*/_dbang dus su khyod kyis 'di dkyil 'khor ma mthong ba rnams kyi mdun du smra bar ma byed cig zhes dang*/_gal te tshul 'di smras na ni/_/de ma thag tu dral te gsheg_/zhes gsang bar gdams pa'i dam tshig dang 'gal ba'i phyir dang*/_des na dngos grub mi 'grub cing mthong chos dang phyi ma la 'jigs pa 'byung ba'i phyir te/_bde mchog rtsa rgyud las/_dam tshig spyod par byed pa yi/_/rnal 'byor che la gang zhig sdang*/_/khyi yi skye gnas brgyar skye zhing*/_/sme sha can du skye bar 'gyur/_/zhes dang*/brtag gnyis las/

ma bsangs sbrul dang chom rkun dang*/_/sa spyod mi yi sdug bsngal byed/_/ces so/_/yul la/_rje bu dong bas/_rang bzhin gyis ma smin pa log sred can/_dbang po ma smin pa nyan rang*/_rkyen gyis ma smin pa bum dbang sogs ma thob pa yin la/_dang po gnyis la thun mong min pa'i gsang ba gang yang mi sgrag la/_rkyen gyis ma smin pa la grol byed lam gyi gsang ba dngos su mi bsgrag pa yin gyi smin byed dbang gi gsang ba mi sgrag pa yin na dbang ma thob pa la dbang mi bskur dgos pas dbang thob pa'i gang zag mi srid par 'gyur ro/_/zhes 'chad mod/_rkyen gyis ma smin pa la dbang gi gsang ba bsgrag bya ma yin te/_khyod kyis 'di dkyil 'khor chen po ma mthong ba rnams kyi mdun du smra bar ma byed cig khyod dam tshig nyams par 'gyur ta re zhes dam bzhag byas pa'i phyir dang*/_khyod kyis lam gyi gsang ba dkyil 'khor chen po ma mthong ba'i mdun du zhe'i khyod kyis 'di log sred can dang nyan rang gi mdun du zhes dam bzhag ma byas pa'i phyir dang*/_'di zhes pa de'ang dbang bskur de nyid la ngos 'dzin dgos pa'i phyir/_des na dbang gi snod min la dbang bskur na ni gsang sgrogs yin te/_'grel chen las/_ma smin pa'i mi nyan thos kyi lam la gnas pa la gsang ba byin las ces pa bde ba chen po byin pa las slob dpon rnams la ltung ba'o/_/zhes gsungs la des mtshon nas khyim pa la sogs pa'i rten can sngags kyi snod min thams cad kyang sdud dgos te/_nyan thos pa rtags dang sdom pas khyad par du byas pa de la yang mi sgrag na gzhan snod min la lta ci smos pa'i phyir ro/_/bde ba chen po byin pa las/_/ces pa ni gtso bor dbang gong ma rnams bskur ba yin la/_rjes mthun gyi rgyu yin pa'i cha nas byis pa'i dbang bdun yang phyogs su bsdus la/_dbang gis nye bar mtshon nas lam gyi gsang ba yang bsdus pa ste dbang yang mi bskur na lam byin pa lta ci smos ces par 'gyur ba'o/_/des na slob dpon rnams la ltung ba'o zhes pa'ang gang gis snod min la dbang ngam lam gyi gsang ba byin na ster ba po slob dpon de la ltung ba'o zhes pa'i don te/

dbang dang lam gang yang ma byin na de sngags kyi slob dpon du mi 'gyur ba'i phyir ro/_/'o na dbang ma thob pa la mi bskur dgos pas dbang thob pa ni mi srid par 'gyur ro zhe na/_'di ni mkhas pa la mi 'os pa'i gsung zhig ste/_snod ldan la dbang bskur ba rtsa ltung yin par thal/_snod min la dbang gis gsang ba bsgrags pa rtsa ltung yin pa'i phyir/_zhes pa'i rigs pa 'di ni pha la bsnyen bkur byas na mtshams med yin par thal/_pha bsad na mtshams med kyi las yin pa'i phyir/_zhes pa'i rigs pa yin pas thams cad bzhad gad du 'gyur ro/_/de lta mod kyi thal 'gyur de ni rgyud gsung ba po la 'phang bar mdzod cig_rtsa ltung bdun pa 'cha' ba po kho bo cag ni ma yin no/_/des na dbang bskur yin na gsang sgrogs yin pas khyab pa'i dam bca' 'di ni ha cang ngo mtshar ba zhig snang ngo*/_/gal te dbang bskur la dbang gi gsang ba sgrog pa'i tha snyad grub bo snyam na/_'o na 'dul ba las mi ma yin pa bsad na sbom po dang dud 'gro bsad na ltung byed du bshad pa la yang dud 'gro la mi ma yin pa'i tha snyad grub pas de bsad pa la yang sbom por 'gyur ro/_/des na 'dul ba la bcas pa nyid gtso yi rigs pa mi gtso ba ltar/_sngags kyi 'dul ba la yang sangs rgyas kyis ji ltar bcas pa de nyid gtso yi ming mthun pa sogs kyi rigs pa mi gtso la/_spyir yang sgra bshad pa tsam la khyab mtha' 'cha' na thal ches so/_/mdor na snod min la dbang gis gsang ba bsgrags pa dang snod ldan la bskur ba ga la mtshungs/_de lta min na snod ldan la dbang bskur ba na yang dkyil 'khor chen po ma mthong ba la mi smra bar gdams pa'i dam tshig dang 'gal bar 'gyur ro/_/des na deng sang gi lha sde mi sde rnams kyi dpon chen po rnams kyi gral gyi bkad sar ngag gi rnam pa bzhi smra ba la byang ba'i lce gnyis pa du ma 'dug ste/_chos pa nyam chung ngu rnams la gzhung lugs dbang man ngag ci thob ci shes de la ji ltar byed kyi 'dug zhes bzhad gad dang bcas te 'dri bar byed pa 'di lta bu sogs la dbang de la khyad par 'di'o 'di ltar mdzad do ces sogs don ji bzhin pa smra ba sogs ni dbang gi gsang sgrogs dngos yin la/

snod dang mi ldan par shes kyang rnyed pa dang bkur sti la chags pas dbang bskur ba dang*/_snod dang ldan mi ldan mi brtag par zhu mi byung ba tsam la ngo mtshar du byas nas bskur ba sogs las pha rol po sngags la ma dad pas spong na slob dpon la rtsa ltung 'dir 'gyur ba'o/_/snod ldan la bskur ba ni dbang gi gsang sgrogs ga la yin te sngar gsang sgrogs spang bar gdams zin pa'i slob ma de la slob dpon gyi dbang bskur ba'i mthar dbang rgyud man ngag ston la snod ldan rjes su zung cig zhes nye bar 'doms pa'i phyir dang*/_gzhan du na sngar gsang sgrogs spang bar gdams nas phyis gsang sgrogs byos cig zhes smras na slob dpon de'i ngag ji ltar tshad mar 'gyur/_des na gang mi sgrag pa'i gsang ba ni bzhi ste/_dbang gi gsang ba dang*/_lam gyi gsang ba dang*/_bsten bya dam rdzas kyi gsang ba dang*/_mtshon byed yo byad kyi gsang ba'o/_/de yang dgos pa khyad par ba med par dbang gi bya ba brjod pa'am snod min la bskur ba ni dang po'o/_/lam so so'i snod rung ma yin pa la dbang bzhi'i lam so so ster ba'i rtsod pa la sogs pa'i 'dun sar lam gyi gnad byung rgyal du smra ba ni gnyis pa'o/_/snod min gyi mdun du tshogs 'khor byed pa dang bsten bya'i dam rdzas bsten pa dang bsten dgos su smra ba sogs ni bsten bya dam rdzas kyi gsang ba bsgrags pa'o/_/rdor dril bris sku glegs bam cang thod rgyan drug sogs sngags kyi thun mong ma yin pa'i yo byad rnams rgyan cha'am phyug ngom gyi 'du shes sogs kyis snod min la ston pa'i mi sbed pa ni mtshon byed yo byad kyi gsang ba bsgrags pa ste/_brtag gnyis las/_glegs bam dang ni bris sku nyid/_/gal te skal med mthong na ni/_/skye ba 'dir ni dngos grub med/_/ces so/_/'phags yul na ni yo byad shin tu sbed par snang yang bod na da lta ngom pa'i lag char byed pa yul srol du 'byams snang bas cung zad skyon chung bar snang yang ched du mi bstan zhing de nyid mi bshad pa yin no/_/gang la mi bstan pa'i yul ma smin pa ni gnyis te/

rgyu ma smin pa dang*/_rkyen gyis ma smin pa'o/_/dang po rgyu ma smin pa la yang bzhi las/_gang zag log sred can ni/_thogs med zhabs kyis/_'khor ba'i skyon rnams mthong yang skyo ba cung zad med/_/sangs rgyas yon tan thos kyang ngan pa cung zad med/_/khrel med ngo tsha med cing snying rje cung zad med/_/sdig pa lhag par spyod la 'gyod pa cung zad med/_/med drug 'dzom la sangs rgyas skal ba med/_/ces gsungs pa lta bu gnas skabs pa'i rigs chad kyi gang zag ste/_de ni dam chos kyi ming tsam thos pa'i rtags can tsam mthong bas kyang sems 'khrug zhing zhe sdang bar 'gyur ba'i mi 'khrug tu zin yang sangs rgyas stong dang phrad kyang ji snyam pa'i blo yang mi skye ba'i phyir re zhig la chos kyi bsam pa skye ba'i skabs med pa yin la/_theg pa chen po la rab tu sdang zhing chos ma yin par 'dzin pas khong khro bar byed pa rnams kyang log sred can zhes bya ste/_theg chen spong ba 'di ni nyan rang gi theg pa par khas 'che ba'i rab byung gi rtags can mang ste/_rnga bo che la sogs pa'i mdor/_rgya gar gyi yul dbus dang lho phyogs la sogs pa du mar nga'i nyan thos su khas 'che ba sangs rgyas kyi theg pa spong ba dmyal ba chen por gzhol ba mang du 'byung ngo*/_/des nga ngo tsha bar 'gyur ro/_/zhes gsungs pa lta bu'o/_/rigs chad ni/_spyir khyim pa la gtso bor 'byung bar bshad mod kyang deng sang ni bstan pa snyigs ches pas bod 'dir ni rab byung gi gzugs tsam 'dzin pa gnas skabs kyi rigs chad kyi blo can ches mang bar dogs so/_/bdag tu lta ba ni/_phyi rol pa dang*/_srid pas skrag pa ni nyan thos dang*/_gzhan don la ltos pa med pa ni rang rgyal te/_gnas skabs su lam de dag tu rigs nges pas de las zlog par dka' ba'o/_/des na theg chen gyi lam gyi ngo bo ni/_theg chen la mos pa dang*/_bdag med par rtogs pa'i shes rab dang*/

srid zhi mnyam pa'i ting 'dzin dang*/_sems can mi 'dor ba'i snying rje ste bzhi ldan yin la/_de'i 'bras bu ni ma rig bag chags kyis spangs pa'i gtsang ba dang*/_sgro skur gyi mtha' spangs pa'i bdag dang*/_'chi 'pho ba med pa'i rtag pa dang*/_sdug bsngal gyi rgyu log pa'i bde ba ste bzhi ldan yin la/_lam dang 'bras bu de la gegs byed pa ni chos spong sogs bzhi po de yin zhing*/_de dag log sred can sogs gang zag bzhi po la rim pas ldan pas na gang zag de bzhi theg chen gyi snod min du 'jog pa ste/_rgyud blar/_chos la khong khro bdag lta dang*/_/'khor ba'i sdug bsngal gyis skrag dang*/_/sems can don la ltos med pa/_/'dod chung mu stegs nyan thos dang*/_/rang byung rnams kyi sgrib rnam bzhi/_/zhes gsungs/'di dag yang tshe der rang lta de las mi ldog pa rnams rtsa ltung gi yul yin te/_gur las/_de nyid skal med la mi skrag_/ces dang*/_snying rgyan las/_snod mi rung la gsang ba bstan/_/zhes so/_/gal te ldog nus na ni rim gyis snod du rung ba srid pa tsam mo/_/gnyis pa rkyen gyis ma smin pa la yang lnga ste/_snod ma yin pa dang*/_cho gas dang*/_cho ga ma rdzogs nas dang*/_rdzogs kyang zab mo la 'jigs pas dang*/_nyams pas ma smin pa'o/_/dang po ni/_spyir snod du rung ba'i rigs can yin na'ang gnas skabs na tshod gzhon ches pa sogs shed ma bya bas brda mi 'phrod pa dang*/_rim 'jug dgos pa'i rigs can dag sdom pa dang rgyud sde 'og mas rgyud ma sbyangs pa lta bu'o/_/gal te snod ma smin pa la dbye na bzhir 'gyur ba ma yin nam/_de lta na dbye gzhi dbye ba'i ya gyal du bgrangs pa'i nyes pas reg go zhe na/_skyon med de snod ma rdzogs pas ma smin pa ces pa'i don yin la/_de ni dbye gzhir mi rung ba'i phyir ro/_/cho gas ma smin pa ni/_snod rdzogs kyang dbang gis ma smin pa ste/

sangs rgyas thod pa'i rgyud las/_dbang med na ni dngos grub med/_/bye ma btsir las mar med bzhin/_/gang zhig rgyud lung nga rgyal gyis/_/dbang bskur med par 'chad byed pa/_/slob dpon slob ma shi ma thag_/dngos grub thob kyang dmyal bar skye/_/zhes pas de gnyis ni dbang rgyud lam gsum ga'i gsang sgrog gi rtsa ltung gi yul tsam mo/_/dbang bar ma gnyis dang bzhi pa ma thob pa ni cho ga rdzogs pas ma smin pa ste/_sangs rgyas thod par/_dper na pi waM 'byor tshogs kun/_/rgyud dang bral na rdung mi nus/_/de bzhin dbang bskur dang bral ni/_/ye shes kun gyis stong par 'gyur/_/dper na bu tsha med pa'i khyim/_/shi ba tsam gyis stong par 'gyur/_/de bzhin dbang bskur dang bral na/_/ye shes kun gyis stongs par 'gyur/_/zhes gsungs pa la dpal sa ra has de'i 'grel par dbang gi go rim 'di ltar du sbyar te/_bum dbang ma thob na rgyud mnyan du mi rung ba dang pi wang rgyud med na brdung mi nus pa ltar dbang bar ma gnyis ma thob na rdzogs rim sgom mi nus pa dang*/_bu tsha med pa'i khyim shi bas stongs pa ltar dbang bzhi pa med na ye shes kyis stongs par bshad do/_/des na dbang gang dang gang gis ma smin pa de dang de'i smin grol gyi gsang ba mi sgrag pa'o/_/gal te dbang rdzogs par bskur yang slob dpon la dbang bskur ba'i nus pa med pa'am yod kyang yan lag gang rung zhig ma tshang ba'i slob ma 'dod pa'i bde ba la chags pas dbang gsum pa'i ye shes ngos ma zin pa'i de kho na nyid bsam gyis mi khyab pa la skrag pas dbang bzhi pa'i ye shes ma rtogs pa lta bu ni rdzogs kyang yan lag ma tshang ba'i phyir ma smin pa ste/_'di la dbang gi las mthong zin pa'i phyir dbang gi gsang sgrogs su mi 'gyur la/_rdzogs rim spyi tsam gyi yang gsang sgrogs kyi yul ma yin mod kyang de'i spyod yul du mi chud pa'i ye shes dang gnad khyad par ba rnams bsgrag par mi bya'o/_/dbang rdzogs kyang rtsa ltung byung ste bshags bsdams ma byas pa ni nyams pas ma smin pa ste/

de nyid kyi rdo rje slob dpon gyis ltung ba las ma bslang gi bar du de la sus kyang smin grol gyi lam mi ster ba'i phyir te chad pa'i dbang gis ltung ba'i yul du bzhag go/_/bsam pa ni/_nyon mongs can gyis ched du sgrogs par 'dod pa'o/_/dngos gzhi ni/_lus kyi rnam 'gyur ram ngag gi rig byed kyis dngos su bsgrags pa dang dam rdzas de'i mngon sum du bsten zhing yo byad bsten pa sogs kyis ma dad par byas pa'o/_/dus ni/_pha rol pos don go zhing rgyu des sngags la chos log tu 'dzin pa'i blo'am rnal 'byor pa la g.yon can dang gdol pa lta bur 'dzin pa'i blo skyes pa na'o/_/ltung bar 'gyur tshul ni/_spyi ltar la bsam pa nyon mongs chen po med kyang bag med dang rje ras pa sogs dang snod min du ma shes pa sogs dang snying rje'i dbang gis bsgrags na cung zad yang bar 'gyur la/_bsgrag bya yang gsang dbang dang dbang gsum pa'i dngos kyi bya ba dang dngos kyi lam dang bzhi pa'i ye shes dngos dang de'i lam gyi gsang ba bsgrags na ches lci la/_dbang dang lam gyi yan lag phra mo'i gsang ba bsgrags na nyes byas la sogs pa'o/_/de bzhin du dgra bo'i rU pa sogs la drag po'i bsgral las byed pa dang stang stabs kyi rim pa gar 'phyams dang sbyin sreg dang dkyil 'khor sgrub mchod sogs kyang skye bo mtha' dag bsags te ltad mo'i don du sems chags pa dang nga rgyal gyi zil gyis non pas byed pa la yang pha rol po 'ga' zhig rgyu des lam mam rnal 'byor pa la ma dad na rtsa ltung dang*/_gzhan du gsang ba bsgrags pa'i sbom po dang*/_nyon mongs can gyi ltung ba dang*/_shes bzhin med pa'i nyes byas sogs du ma zhig dus mtshungs par 'byung ngo*/_/de thams cad du yang snod min du shes bzhin du khyad du bsad de bsgrags na ni khyad du bsad pa'i cha nas rtsa ltung gnyis pa dang gsang sgrogs kyi cha nas bdun pa 'di 'byung ngo*/_/ltung med ni/

mngon par shes pas pha rol po chos de'i las 'phro can du mthong ba dang*/_rnal 'byor pa gzhan gyi gsang ba'i spyod pa mthong nas ma dad pa cig rang nyid la tshad mar 'dzin pa na de'i ma dad pa ldog pa'i phyir lam gyi rim pa 'di lta bu yod cing 'di ni ches rmad du byung ngo zhes pa lta bu spyi tsam nas brjod pas de'i log lta ldog pa'i ched du na ltung ba med do/_/sngags mi shes pa'i paN+Di ta mkhas pa lta bu don 'gyur gyi the tshom skyes nas 'dri ba la lam dngos smin par ma byas pa la mi brjod pa yin la/_'on kyang spyir rdo rje theg pa'i phan yon dang thabs kyi sgo nas khyad par du gyur tshul ni 'di lta bu'o zhes phar phyin dang thun mong gi spyi don gyi tshul gyis cung zad brjod pas pha rol po dad de rdo rje'i theg pa la 'jug par 'gyur ba na ltung ba med do/_/rgyal po chen po lta bu sngags 'chang gi bya ba mthong bar 'dod nas ched du lta ba don du gnyer na gsang ba'i gnas khyad par ma gtogs pa bstan yang ltung med du rigs te 'dul bar dge slong gi las bsnyen par ma rdzogs pas mthong bar rung ba gnyis las med kyang rgyal po'am dge bsnyen mkhas pa'i khyim pa dad pa can gso sbyong gi mdo nyan zhing bya ba lta bar 'dod na de dad pa dang dga' ba khyad par can 'phel bar 'gyur ba'i phyir mthong bar gnang ba lta bu'o/_/yang dud 'gro'i 'chi kha ma sogs kyi rna bar yi dam gyi gzungs sngags dang mtshan dang rgyud kyi tshig sogs snying rjes sgrog pa la ltung ba med de/_thos pa'i bag chags de gang zag de'i rdo rje'i theg pa'i rgyas 'gyur gyi rigs sad phyed du 'gyur ba'i phyir ro/_/mdor na dgos pa khyad par ba yod na lam gyi gnas sbas pa'i spyi don gyi tshul de'i don du 'gyur ba tsam dri bshad byed pa sogs la ltung ba med cing gsang ba'i gnad rnams ni gsang sgrogs kyi yul la ltung med kyi skabs mi srid do/_/gang zag khyad par ba yin na rkyen gyis ma smin pa lnga po gang rung gi rnam par gnas kyang smin grol spyi tsam gyi cha nas ltung ba med de/

rngog zhe sdang rdo rje lo drug bdun pa zhig yab kyi phyags phyir rjes mar pa las rgyud nyan pa na sras chung des res bla ma'i dbu skra dang smad ra nas 'then/_res yab kyi de dag nas 'then/_shin tu 'tshub par byung bas 'di sang nas khrid mi 'ong dgos pa 'dug byas pas bla ma'i zhal nas 'di la ma 'ongs pa na nga rje lho pa chen po la rgyud dngos su nyan pa yin zer nas nga la bla mar 'dzin pa bod kyi sngags pa thams cad kyi mchog zhig 'ong bas khrid shog zhes gsungs pa lta bu dang*/_dbang zhus kyang ye shes ma rtogs pa las phyis grub pa'i bla ma las gdams pa'i gnad chung ngu tsam nyan pas grub pa thob pa la bgrang ba las 'das pa'i phyir dang*/_rgyal po glang dar yang de dus bod na mdo sngags kyi bstan pa ches dar ba'i phyir sdig spyod du ma gyur pa'i dus dbang bskur tsam thob par ma chud kyang zhus pa yin te mchi la nges na lha lung dpal gyi rdo rje dang dpun tsam du 'gyur srid pas rgyal po bsad pa'i tshe 'jig rten kyi tha snyad du dpun la khros par grags pa lta bu byung srid na de lta bu nyams par grags kyang skyed rdzogs kyi gnad thams cad kyi snying po phyung nas thang mar bdal te 'gro zhing sbyin pa'i yul yin pa lta bu'o/_/de lta mod kyi rgyud pa spyi tsam gyi smin grol byas par 'dod pa rnams la sgrub brgyud 'di'i zab gnad kyi gsang ba sba ba gnad du che ste rgyud sde'i srog phyung ba'i zab gnad sha stag tu yod la/_gzhan dag gis ni nor bu'i rnam dbye la mi mkhas pas bai DUr+Ya chen po shun pa dang bcas pa smad de dor nas 'ching bu ljang gu ni spyi gtsug tu 'dogs par byed pa mang ba'i phyir ro/_/des na dus kyi 'khor lor g.yon can gyi smra ba la nyan na nor bu 'dor ba ltar rtog ge dang gdug pa'i smra ba la nyan na lam bzang 'dor bar 'gyur bas de dag la mi bstan zhing sba bar gsungs pa yin no/_/mdor na gsang ba'i gnad thams cad dang khyad par man ngag dang bsgoms pa'i nyams myong dang rtags snang la sogs pa yon tan rnams gsang ba mi bsgrag zhing snod dang ldan pa dus bab du rjes su 'dzin pas rang gzhan gyi don grub par bya'o/_/rtsa ltung brgyad pa la/

ngo bo ni/_phung khams skye mched lha'i bdag nyid can la brnyas pa'i ltung ba lci ba ste/_phung po sangs rgyas lnga'i bdag nyid/_/de la brnyas byed brgyad pa yin/_/zhes dang*/_phung po nyon mongs pa las klu ru 'gyur te/_zhes dang*/_snying rgyan las/_rgyal ba'i bdag nyid phung po smod/_/zhes so/_/rgyu mtshan ni/_phung khams skye mched thams cad rgyal ba rigs lnga'i ngo bor gzod nas gnas par bshad pa ni bla med kyi theg pa'i brjod bya'i gtso bo yin la/_sangs rgyas kyi sku la gnod pa byas na sdig pa ches lci bar grub cing sngon bum dbang gi tshe chu'i dbang gis rnam shes kyi phung po dang chu dang zhe sdang sogs kyi rang bzhin rgyal ba mi bskyod pa nyid du gnas par ngo sprad nas rgyu 'bras dbyer med du sdom pa'i sdom pa byin zhing*/_de bzhin du cod pan gyi dbang gis tshor ba rin 'byung*/_rdo rje'i dbang gis 'du shes 'od dpag med/_dril bu'i dbang gis 'du byed don grub/_ming gi dbang gis gzugs phung rnam snang ste/_phung khams skye mched kyis bsdus pa'i chos thams cad rigs lnga'i ngo bor bstan nas rgyu 'bras dbyer med du shes pa'i sdom pas bsdams pas phung po la gnod pa byas na de dang 'gal ba'i phyir ro/_/yul ni/_'dus par/_mdor na phung po lnga rnams ni/_/sangs rgyas lngar ni rab tu grags/_/skye mched khams dang dbang po ni/_/byang chub sems dpa'i dkyil 'khor mchog_/sa ni spyan zhes bya ba yin/_/chu yi khams ni mA ma kI/_/me yi khams ni gos dkar ma/_/rlung ni sgrol mar rab tu grags/_/gzugs sgra la sogs sngags pa yis/_/lha nyid du ni rtag tu sgom/_/zhes gsungs cing phung po lnga re re la yang lnga lngar phye nas so sor rigs lnga dang sbyar bas rigs nyer lnga/_lha mo bzhi'i bdag nyid khams bzhi/_re re la yang nang gi lnga dang phyi'i lnga ste bcur phye zhing rigs lnga dang sbyar nas phyi nang gnyis gcig tu bsdoms pas rigs nyi shu/

byang sems lnga'i bdag nyid dbang po lnga dang*/_lha mo lnga'i bdag nyid yul lnga/_re re la lnga lngar phye nas rigs lnga dang sbyar bas lnga bcu/_rtsa ba'i rigs chen ye shes lnga bsnan pas rigs brgya yin la/_brgya po so so rnams rang rang gi rtsa ba'i rigs su bsdus pas rigs lnga dang*/_rin 'byung rnam snang du bsdus cing don grub 'od dpag med du bsdus pas sku rdo rje rnam snang*/_gsung rdo rje snang mtha'/_thugs rdo rje mi bskyod pa ste rigs gsum dang*/_de yang dbyer med pa sku rdo rje gcig pur bsdu bar mdzad de/_zla gsang thig le las/_rigs ni rnam pa brgyar bshad pa/_/mdor ru bsdus na rnam pa lnga/_/lus dang ngag yid sbyor ba yis/_/gsum du yang ni 'gyur ba yin/_/zhes dang*/_nam mkha' dang mnyam pa'i rgyud las/_/gang du bde chen zhes bya gcig pu nyid*/_/gcig pus nyams ni du mas gar mdzad do/_/ces gsung ste/_re re zhing rnam par phye ba ni spyod bsdus kyi rigs brgya'i lus dben du bstan to/_/bde mchog gi phyogs las spyir gzugs phung rnam par snang mdzad/_tshor ba rdo rje nyi ma sogs phung khams dbang po rnams rigs lngar bstan pa dang*/_bye brag tu so dang sen mo khaN+Da ka pA la/_skra dang ba spu ma hA kaM ka la/_pags pa dang dri ma kaM ka la/_sha mche ba rnam par gtsigs pa/_rtsa rgyus su ra wI ra/_rus pa 'od dpag med/_mkhal ma rdo rje'i 'od/_snying rdo rje'i sku/_mig ang+ku ri/_mkhris pa rdo rje ral pa can/_glo ba dpa' bo chen po/_rgyu ma rdo rje hU~M mdzad/_snye ma rab tu bzang po/_lto ba rdo rje bzang po/_lgangs pa 'jigs byed chen po/_'doms bar mig mi bzang*/_bad kan stobs po che/_rnag rin chen rdo rje/_khrag rta mgrin/_rdul nam mkha'i snying po/_tshil dpal he ru ka_mchi ma pad+ma gar dbang*/_mchil ma rnam par snang mdzad/_snabs rdo rje sems dpa' ste khams snyigs ma nyer bzhi dpa' bo nyer bzhi dang*/

mi phyed ma la sogs pa'i rtsa nyer bzhi/_rab gtum ma la sogs pa'i rnal 'byor ma nyer bzhir sdom pa'i rgyud rnams las dang lo nag dril gsum gyis bshad do/_/gzhan yang dgyes rdor dang gdan bzhir dang dus kyi 'khor lo sogs rgyud sde snga ma dang man ngag las ji skad bstan pa rnams rgyas par shes par bya ste phyi nang snod bcud thams cad yi dam gyi lha'i bdag nyid yin la/_de thams cad kyang rdo rje'i lus ngag yid gsum dang*/_de yang bde chen gnyug ma'i ngo bor dbyer med pa 'di ni sangs rgyas thams cad kyi 'byung gnas dang ngo bo dang rten dang brten pa thams cad pa yin te/_'gro ba 'di kun sangs rgyas lnga bdag nyid/_/gar mkhan dang ni ri mo bzang ltar snang*/_/gang du bde chen zhes bya gcig pu nyid/_/gcig pus nyams ni du mas gar mdzad do/_/ces so/_/des na spyir phyi nang gi phung khams kyi chos thams cad ni lhar dag pa'i phyir rtsa ltung 'di'i yul yin la/_yang dag par na phyi rol ltar snang ba'i phung po rnams kyang nang gi rdo rje'i lus ngag yid gsum gyi bsdus pa'i rdo rje'i phung po las gzhan min pa'i phyir rdo rje'i lus ngag yid gsum gyis bsdus pa'i phung po lnga ni gtso bor smos pa'i yul yin te rigs brgya rdo rje'i sku gcig por bsdus pa ni lus dben gyi mthar thug tu gsungs pa'i phyir ro/_/kha cig sngags pa rang gi phung po lnga mi shigs pa khyad par gsum ldan rnams sangs rgyas lnga'i bdag nyid la bla ma dang rang gi ye shes pa bcug nas rab gnas byas pa'i phyir rang gi phung po rtsa ltung gi yul yin gyi sems can thams cad la dmad pa rtsa ltung ma yin te/_rdo rje dpun dang rang dang bud med la mi dmad par dmigs kyis bkar ba'i phyir/_gzhan du na/_skyes bu kun la dmad mi bya/_/zhes pa'i rtsa ltung gsung bar 'gyur ro zhes 'chad mod kyang brtag dgos te/

rgyud rgya gzhung thams cad du phung po zhes spyir bstan gyi rang gi phung po zhes ma bshad pa'i phyir dang*/_phung po bshad pa tsam gyis rang gi phung po mi 'grub pa'i phyir dang*/_bum dbang gi skabs su phung po lnga rigs lngar bstan pa de yang rang gi phung po lnga kho na der bstan par thal ba'i phyir dang*/_de 'dod na lus dben gyi rnal 'byor phung po lnga rigs lngar sgom pa na yang rang gi phung po lnga kho na lhar sgom gyi gzhan phung po rnams lhar mi sgom par thal ba'i phyir/_'dod mi nus te/_'dus pa'i rgyud las/_sa ni spyan zhes bya ba yin/_/zhes sogs dang*/_spyod bsdus las de 'grel ba na/_de la gzugs kyi phung po ni rnam par snang mdzad do/_/de yang rnam pa lngar phye la de bzhin gshegs pa lnga'i byin gyis brlabs pa yin te/_de la ring po dang thung ngu la sogs pa'i phyi nang gi dbyibs kyi gzugs ni rnam par snang mdzad kyis byin gyis brlabs pa'o/_/bdag dang gzhan gnyis ka la sogs pa'i rnam pa'i gzugs ni rin chen 'byung ldan gyis so/_/phyi dang nang gi sngon po la sogs pa kha dog lnga'i gzugs ni snang ba mtha' yas kyis so/_/phyi dang nang gi zla ba dang nyi ma la sogs pa snang ba'i rnam pa ni don yod grub pa'o/_/rang rig pa tsam la 'ba' zhig gi rnam par rig byed ma yin pa ni mi bskyod pas byin gyis brlabs pa ste gzugs kyi phung po rnam pa lnga bshad do/_/ces sogs dang*/_sa ni spyan zhes bya ba yin/_/zhes sogs 'grel pa'i phyi'i skabs su/_de bzhin du phyi rol gyi sa'i khams kyang rnam pa lngar dbye ste/_de yang gling bzhi dang ri rab bo/_/de la ri'i rgyal po ri rab ni rnam par snang mdzad kyis byin gyis rlabs pa'o/_/zhes sogs dang*/_rgya mtsho'i chu ni mi bskyod pa'o/_/chu bo'i chu ni rin chen 'byung ldan gyis so sogs dang*/_rgyun bzhag gi me ni mi bskyod pa'o/_/rdo rje las byung ba'i me ni rnam snang gis so/_/zhes sogs snang grag gis bsdus pa'i chos thams cad rigs lnga'i bdag nyid du bshad na dpun dang rang dang bud med las gzhan pa'i sems can rnams rigs lnga'i bdag nyid can ci'i phyir ma yin/

gal te rigs brgya'i skabs der lha dang lha min rnams rnam snang gis so zhes pa lta bu ma bshad pas rang gis bsdus pa'i phung khams rnams lha yin gyi gzhan ma yin no snyam na/_de ni spyod pa ches rtsing bar zad de/_nog lkog shal can dkar zil lta bu zhig la 'di ba lang ngo snyam du 'dzin pa na snang tsam gyi dbyibs kyi gzugs de ni rnam snang gi bdag nyid yin te/_phyi dang nang dang gnyis ka'i dbyibs kyi gzugs rnam snang du sngar drangs pa'i lung gis grub pa'i phyir/_ba lang de bdag las gzhan du snang ba'i rnam pa'i cha ni rin 'byung yin te/_bdag dang gzhan dang gnyis ka la sogs pa'i rnam pa'i gzugs ni rin 'byung gis so/_/zhes so/_/dkar zal lta bu kha dog gi cha de ni 'od dpag med de/_phyi nang gi sngon po la sogs pa kha dog lnga'i gzugs ni snang ba mtha' yas kyis so/_/zhes so/_/snang ba'i rkyen las ba lang mthong ba'i snang ba'i cha de ni don grub ste zla nyi la sogs pa snang ba'i rnam pa ni don grub/_ces so/_/ba lang gi rnam pa'i shes pa de rang rig pa tsam ni mi bskyod pa ste rang rig pa tsam 'ba' zhig gi rnam par rig byed ma yin pa ni mi bskyod pa/_ces so/_/'du shes kyi dbang du byas nas kyang ba lang gi rkang bzhi par 'dzin pa'i cha ni rin 'byung ste rkang pa bzhi pa'i 'du shes ni rin chen 'byung ldan gyis so/_/ces so/_/de ltar dbyibs dang kha dog dang gzhan du snang ba tsam dang de dag tu 'du shes pa dang bcas pa'i rang rig pa tsam de las gzhan du gyur pa'i ba lang de yang gang zhig yin zhes yun ring du brtag par byos cig_des na bum dbang gi lam rnam par phye ba rigs brgya'i lus dben bstan pa'i skabs su phyi nang gi phung sogs thams cad las gang zhig lha yin pas mchog yin la/_gang zhig lha ma yin pas dman pa de lta bu'i khyad par cung zad kyang med de thams cad kyang lhar mnyam nyid du bstan pa'i phyir/

gal te lha de dang des byin gyis brlabs par bshad kyi lha de nyid yin par ma bshad do snyam na/_byin gyis brlabs pa de nyid skabs 'dir lha de nyid kyi ngo bor gzod nas gnas pa la zer ba yin te/_spyod bsdus nyid las/_phung po la sogs pa de dag re re zhing lha lnga lngar phye nas lha brgyar 'gyur ste/_zhes dang*/_yang 'di ltar phung po dang khams dang skye mched rnams kyi thog ma med pa nas tha mal pa'i nga rgyal gyis gnas pa rnams ni da ltar de bzhin gshegs pa thams cad kyi rdul phra rab las bsgrubs pa'i ngo bo nyid du bstan te/_zhes so/_/de ltar chos thams cad gzod nas dag pa'i lha'i ngo bor gnas pa nyid la so so rang rig pa'i ye shes kyis de ltar khong du chud pa nyid kyis rab tu gnas pa yang dag pa yin gyi bdag gi phung po la rab gnas byas pas lha yin gyi gzhan la ma yin no snyam na/_rab gnas yang dag byas par ga la 'gyur te/_mkha' 'gro rgya mtshor/_gnyis med ye shes bral ba la/_/phung sogs rab tu gnas pa med/_/gnyis su med pa'i ye shes las/_/'khor ba pa yis rab gnas bya/_/zhes so/_/gal te sems can gzhan rnams ni dbang ma bskur bas rab gnas ma byas pa'o snyam na/_dbang ma bskur ba yang ma yin te/_rnal 'byor rgyud las 'od zer lan drug gi dang pos sems can rnams snang bar byed pa sogs nas dag par gnas spar ba'i bar du mdzad par gsungs la/_dus kyi 'khor lor rdo rje slob dpon gyi snying rje chen po'i dbang gis sems can thams cad bsdus te dkyil 'khor du bcug nas dbang bskur zhing smin grol du byas nas sangs rgyas kyi zhing so sor gtong bar gsungs cing de ltar lag tu len pa'i phyir dang*/_rdo rje mkha' 'gro las/_lha yi ye shes gsal bar blta/_/lha min ye shes khro ba la/_/yi dwags ye shes zhan pa ste/_/dmyal ba'i ye shes 'jigs pas non/_/byol song ye shes blun pa ste/_/zhes dang*/

thams cad ye shes byin brlabs pas/_/thams cad snang ste gzhan du na/_/ye shes med par skye mi 'gyur/_/zhes thams cad ye shes kyi bdag nyid can du bshad nas/_gsang chen sangs rgyas spyod yul lo/_/zhes ye shes las thams cad 'byung ba'i tshul ni gzhan gyis mi shes par gsungs pa'i phyir ro/_/spyir phung po ces pa'i chos cig yod pa min mod kyang ril por 'dzin pa gzhig pa'i phyir phung po lngar bstan la/_phung po ni spungs pa'i don yin cing rdul phra rab 'dus pa las bye ma'i 'bru dang de mang du 'dus pa las bye ma'i phung po zhes tha snyad du byas pa las/_yang dag par bye ma 'bru re'i go sar bye ma'i 'bru gzhan mi dmigs cing 'bru re re zhing phung po ma yin la/_rdul phra rab re re zhing bye ma'i 'bru ma yin par shes pa na bye ma'i 'bru dang bye ma'i phung por 'dzin pa las ldog pa ltar/_phung khams dbang yul rnams re re zhing rnam pa tha dad par phye nas rigs lnga'i ngo bor bstan pa na rgyal ba 'ba' zhig gi 'dus par shes cing ji ltar blos bzung ba'i tha mal gyi dngos po der mi gnas par shes nas bdag gzhan dang mchog dman dang yid du 'ong mi 'ong sogs kyi ril por 'dzin pa rang bzhin gyis ldog zhing snang srid rigs lnga'i ngo bor 'char ba ni rigs brgya'i lus dben dang bum dbang gi skabs don yin gyi/_de ltar bstan pas kyang bdag gi phung po ni rigs lnga yin pas ches mchog go snyam na bdag tu 'dzin pa'i ril po shin tu che ba 'di yang gzhom par ma nus kyi steng du slar gnyen po nyid spang bya'i phyogs su lhung ba'i khong snying bcug nas shin tu sra bar byas na ni bzang po ma yin te bkru sman nyid ma zhu ba lta bu'o/_/rdo rje dpun dang bud med la smod pa rtsa ltung du bshad pa ni de'i phung po rigs lnga yin pa'i cha nas rtsa ltung du bzhag pa ma yin te dpun ni grogs dge 'dun yin pa dang bud med kyi sgras bstan pa ni lam gyi grogs khyad par bar bzhag pa'i cha nas yin no/_/rang la dmad pa ni rtsa ltung du bzhag par ma mthong ste/

brgyad pa 'di ni phung po la brnyas pa zhes bshad kyi/_bdag la brnyas pa zhes ma bshad cing*/_phung po ni bdag tu sus kyang mi 'grub la/_de las gzhan bcu gsum por yang mi 'du ba'i phyir dang*/_thams cad yi dam gyi lhar shes pa'i tshe der ma 'dus pa'i bdag gud du mi rnyed pas de bshad pa la dgos pa'ang med pa'i phyir ro/_/'o na/_skyes bu kun la dmad mi bya/_/zhes pa'i rtsa ltung gsung rigs par 'gyur ro zhe na/_phung po thams cad la brnyas pa rtsa ltung du gsungs pas de bas rgya che ba yin te bems shes dang gang zag sogs tha dad par bzhag pa'i grub mtha'i 'dzin pa can rnams la skyes bu la brnyas pa rtsa ltung du gsungs pa'i ri bo dang bkod ma'i chu dang bshang gci sogs sems kyis ma bsdus par grags pa rnams la brnyes pa mi khegs pa 'dir phung khams dbang yul thams cad lhar bstan nas de gang la brnyas kyang rtsa ltung yin par gsungs pa yin la/_zhib par phye na skyes bu'am gang zag gi tshogs pa tsam las 'khrul pa'i dbang gis bzhag par zad la/_de'i gzugs la bye brag tu brnyas na rnam snang la bsnyas pa nas sa khams la bye brag tu brnyas na spyan ma la brnyas pa sogs su 'gyur bar shes dgos te nyan thos kyi theg pa las kyang tha na sdom dum la yang ngan sems bskyed pa dang khro bar mi bya na sems dang bcas pa'i lus la lta ci smos ces gsungs na rdo rje theg par de bas kyang lta ci smos pa yin la/_rdo rje'i lus ngag yid gsum gyis bsdus pa'i phung po lngar chos thams cad bsdus nas rang rnal 'byor pa'i phung po lnga la brnyas pa rtsa ltung du gsungs pa rgyu mtshan du byas nas rang gi phung po dang gzhan gyi phung po ka ba dang bum pa ltar tha dad par bzung ba'i gzhan gyi phung po la brnyas pa rtsa ltung ma yin no zhes ma sem zhig ltung ba'i gnad bcos par gyur ta re/_bsam pa ni/_lus la zhe sdang ba dang khro ba'i dbang gis lus rul pa gsog 'dis ci zhig bya/

shi na legs so snyam pa lta bu'o/_/dngos gzhi ni/_lus la dgrar lta bas lceb pa dang zas gcod pa dang bsnyung ba byed pa dang dum bur gcod pa dang mar me spar ba sogs dang rdeg pa dang 'tshog pa dang de dag byed du gzhug pa dang ngag gis lus ngan 'di ma sos pas lan no zhes zhe nas smod pa lta bu ste/_'grel chen las/_phung po nyon mongs pa la sogs pa ni bsnyung bar gnas pa la bkod pa la sogs pa dang*/_lus gcod pa la sogs par brjod de de las brgyad par 'gyur ro/_/zhes dang*/_slob dpon 'jam dpal grags pas de yang bsad pa dang bcing ba dang rang la rang zhe sdang zhing yi mug pa dang dka' spyad kyis nyon mongs par byed pa dang*/_lus mi gtsang bar sgom zhing yan lag la sogs pa ma rung par byed pa dang*/_lus ni gsog yin no zhes brnyas pa'o/_/zhes so/_/mdor na lus gtso bor smos nas phyi nang gi phung khams dbang yul thams cad la zhen zhing khro bar byed na rtsa ba'i ltung ba'o/_/dus ni/_ji tsam gyis khro ba'i brdeg pa sogs kyi bsam pa dang bya ba tshar phyin pa de nyid na'o/_/ltung bar 'gyur tshul ni/_mtshungs so/_/ltung med ni/_phung po la brnyas sems sogs med par dang ba'i dbang gis sgrib pa sbyong ba'i phyir mdo rgyud las gsungs pa'i bsnyung gnas sogs byed pa dang*/_rang gzhan gyi don chen po mthong ba dang dbang lam gong ma'i dgos pa khyad par ba lta bu la lus ngag gis brnyas pa la nyes pa med cing sems kyis phung po la bden 'dzin gyis khro ba la ni nyes med mi srid la/_gzhan nas phung po'i bden 'dzin zlog pa'i phyir gsog dang ya ma slar ston pa sogs la yang ltung ba med do/_/kha cig gnyug ma'i lus las rnam smin gyi lus blos logs su phye nas bsnyung ba sogs byed na nyes pa med zer yang*/_'di ltar 'byed pa ni rgyud sde las ma bshad de rang gi phung po lhar khas blangs pa de la yang da dung lha min pa'i cha zhig 'byed du 'jug pa'i thabs su snang ngo*/_/'di lta na rtsa ltung gzhan bcu gsum po la yang gnyug ma dang rnam smin phye nas sbyang chog par khyad par ci yod/

mdor na phung khams dbang yul thams cad gzod nas lhar dag pa nyid du shes pas de dag chags sdang gi yul du mi byed cing rang rgyud par mi 'dzin pas snang srid lha'i ngo bos spyad par bya'o/_/rtsa ltung dgu pa la/_ngo bo ni/_rang bzhin gyis dag pa'i chos der yid ma ches par som nyi za ba'i ltung ba lci ba ste/_rang bzhin dag pa'i chos rnams la/_/som nyi za ba dgu pa yin/_/zhes dang*/_dgu pa dag pa'i chos la ma dad gang*/_zhes dang*/_snying rgyan las/_dag pa'i chos la som nyi byung*/_/zhes dang*/_gur las/_chos la yid gnyis mi bya zhing*/_/zhes so/_/rgyu mtshan ni/_dbang gi lde mig las/_mtshan nyid theg pa spong ba'i lam/_/spang bya gnyen po'i tshul du 'dod/_/de bzhin bsgyur ba gtso bor ston/_/gsang chen 'dir ni shes pa'i lam/_/ngo bo nyid de yongs shes pas/_/de nyid dag pa'i gnas gyur pa'o/_/rigs mthun gnyen por gyur ba ste/_/gsang ba zlog pa'i sgom pa ni/_/byis pa rnams la bstan pa min/_/zhes mtshan nyid theg pa spong lam dang bsgyur lam gtso bor byed la/_sngags bla med ni rang bzhin shes pa'i lam gtso bor byed de/_de'i tshe rang bzhin gyis rnam par dag pa'i tshul gang rgyud dang man ngag gis bla mas bstan pa de la yid ma ches nas 'di lta bu mi srid dam snyam pa'i som nyi za ba na myur du lam de spong bar 'gyur ba la tshegs med cing sngags chos spangs pas nyes pa ches lci ba 'thob pa'i phyir dang*/_ma spangs su zin yang lam de rgyu la mi skye bas sngags la zhugs pa'i dgos pa mi 'grub cing*/_dbang dus su gang bstan pa'i gnad la sgro skur du byas pas dam tshig dang 'gal ba'i phyir ro/_/yul ni/_bum dbang du phung khams dbang yul gyis bsdus pa'i chos thams cad lha'i ngo bor bstan pa la ci 'di dag lha yin na ni sgrub ci dgos snyam pa dang*/_lha ni sku mdog phyag mtshan sogs dang bcas pa 'od kyi rang bzhin can yin la/

gzugs sgra sogs 'di dag ni phal pa nyid du zad pas 'di dag lha yin pa ni mi bden nam snyam du 'dzin pa dang*/_gsang dbang gi lam du bza' ba'i dam tshig dkar dmar dang sha lnga dang bdud rtsi lnga sogs 'chi med ster ba'i rang bzhin gyi grub pa'i bdud rtsir bstan pa la mi gtsang ba 'di dag bdud rtsi yin na lta sla ste sngags la 'jug ci dgos snyam pa sogs dang*/_dbang gsum par tha mal mtshan rtog dang bra ba'i kun+d+hu ru'i sbyor ba las chags pa'i gnas skabs bzhi nyams su myong la/_de nyid man ngag gi gnad bcings pas dga' bzhi dang lam gyi sku bzhi'i rtogs pa 'char la/_dpe don gyi ye shes des yid dang thig le dag byed kyi lam gyi mchog tu bstan pa la kye ma 'di lta bu ni 'dod chen pa'i mu stegs kyi lugs ma yin nam snyam pa lta bu dang*/_bzhi pa'i lam du 'khor 'das kyi chos thams cad ni rang bzhin gyis dag pa yin la/_de'i phyir kun rdzob 'khor ba'i chos su btags pa dang de dag rang bzhin gyis lhar dag pa dang bcas pa de thams cad kyang rang bzhin gyis skye ba med pa bden rdzun dang gdags pa dang bral ba chu nang gi zla gzugs dang sgyu ma'i dpe bcu gnyis lta bur bstan pa/_brtag gnyis las/_rang bzhin gdod nas ma skyes pa/_/bden min rdzun min de bzhin du/_/thams cad chu yi zla ba ltar/_/'dod pas rnal 'byor mas shes kyis/_/ces gsungs pa lta bu la yid ma ches nas 'di ni yod min med min gyi lta ba zhig yin nam snyam pa dang*/_bden pa 'gog pa'i phyir chad lta ma yin nam snyam pa sogs kyis yid gnyis za bar byed pa dang*/_de bzhin du bum dbang du chos thams cad lhar dag pa'i phyir ma dag pas stong pa dang gsang dbang gi lam du thabs shes gzod nas dbyer med pa'i phyir ya bral gyis stong pa dang gsum pa'i lam du chos thams cad bde bar dag pa'i phyir sdug bsngal dang btang snyoms kyis stong pa dang bzhi pa'i lam du bden gnyis dbyer med pa sgyu ma lta bur gzod nas gnas pa'i phyir skye 'gag dang bden rdzun gyis stong pa ste stong pa de dag la yid mi ches cing som nyi cher za ba ste/

'grel chen las/_dgu pa ni dag pa'i chos te stong pa nyid kyi chos la ma dad par gyur pa gang yin pa'o/_/zhes so/_/gshed nag po'i rgyud las/_grong pa'i chos ni sun mi dbyung*/_/zhes bshad pa ni dbang gsum pa'i yul gyi dag pa'i chos la som nyi za bya ma yin par zur du bkar nas bstan pa'o/_/mdor na dbang snga ma gsum gyi dag pa thams cad ltung ba 'di'i dngos yul yin la/_dbang bzhi pa la rtogs dka' ba'i cha nas kun rdzob rang bzhin gyis dag pa dang don dam rang bzhin gyis dag pa gnyis su phye ba'i kun rdzob rang bzhin gyis dag pa sgyu ma ltar bden rdzun dang bral ba mdo las kyang chos thams cad dang de las lhag pa zhig yod na de yang sgyu ma lta bur bstan pa dang*/_'dus par sgyu lus kyi rim par gang bstan pa'i sgyu ma lta bu'i tshul de ni rtsa ltung 'di'i dngos yul yin la/_don dam rang bzhin gyis dag pa ni bcu gcig pa'i dngos yul du bzhag pa yin no/_/de bzhin du dngos po dang rnam rig smra ba'i grub mtha' la zhen pa sogs kyi rgyus dbu ma'i skabs su bar pa bdag zlog gi skabs su bstan pa'i chos dang gang zag gi bdag tha snyad du yang srid ma myong ba dang*/_tha ma lta zhi kun ldog gi skabs su mthar 'dzin gyi cha thams cad bkag nas spros pa nyer zhi'i gnas la 'jug pa sogs la chad lta ma yin nam snyam nas som nyi za na'ang dbang bzhi pa'i dag pa'i phyogs gcig la som nyi za ba yin pas rtsa ltung 'dir 'gyur te de'i phyir yang 'grel chen las/_stong nyid la ma dad pa ces bstan to/_/kha cig 'di rang rig gi dag pa sun mi 'byin pa'o zer mod/_khyed rang gi lugs kyis ni de ma yin te 'di ni yul dang yul can thams cad kyi rnam pa'i dag pa spyir bshad pa yin la/_khyed rang rig gi dag par dag pa thams cad 'du bar mi 'dod pa'i phyir/_kho bo cag ni so so rang rig pa'i ye shes kyi dag par mi 'du ba'i dag pa ni 'ga' yang med la/

gnas skabs pa'i shes pa rang gis rang myong ba tsam ni rang rig gi dag par mi 'gyur te/_'di ni byis pa thams cad dang thun mong yin pa'i phyir dang*/_'phags pa sems dang sems byung gi spros pa chad de 'od gsal ba chen por zhugs pa rnams la 'di med pa'i phyir ro/_/rtsa ltung 'di'i yul gyi dag pa ni las dang po pa'i ngor rnam shes dang ye shes su phye ba na/_rnam shes kyi rang rig gi dag pa la mi 'jog ste/_rnam shes kyi rang rig tsam de ni 'dzin pa nyid yin pas zhi gnas tsam la'ang de nam skyes pa na ting nge 'dzin sad par byed pas gegs byed yin la/_lhag mthong gi tshe yang de nam skyes pa na mtshan ma'i 'thur 'dud du 'gyur bas 'di ni ma dag pa thams cad kyi gzhi rtsa kun gzhi la kha nang du phyogs nas ngar 'dzin pa'i cha yin gyi gnyen po ma yin la/_rtsa ltung 'di ni gnyen por 'gyur ba'i dag pa la som nyi za na rtsa ltung du bshad kyi spang bya'i phyogs la som nyi za ba rtsa ltung du gsungs pa ma yin pa'i phyir/_dper na/_'dod chags 'di phyi na yod pa'am/_nang na yod pa'am/_gnyis kar yod pa'am/_med pa'am/_skyes pa'am/_ma skyes pa'am/_ci zhig yin nam zhes rtog zhing the tshom pa ni rtsa ltung ma yin te/_des ni 'dod chags skye 'gag gnas pa dang bral zhing de'i rang ngo gzod nas dag par shes nas skad cig gis 'dod chags kyi dag pa gnyis ldan gyi ye shes la 'jug par yang 'gyur srid pa'i phyir/_des na 'dod chags kyi rang bzhin bde stong dang 'od dpag med du bshad pa la som nyi zas nas 'o na 'phags pa dgra bcom pa rnams 'dod chags ci'i phyir ched du spong snyam pa lta bus don min gyi yid gnyis su byed na rtsa ltung du 'gyur te/_don min gyi the tshom des drangs nas 'di ni mi bden snyam pa'iblo skye ba'i phyir ro/_/rtsa ltung 'di'i yul dag pa spyir brjod pa yin pa yang*/_rang bzhin dag pa'i chos rnams la/_/zhes dang*/

dag pa'i chos la zhes spyir bstan pa kho nas grub bo/_/'o na 'dir don dam gyi dag pa ma bstan par bshad pa dang 'gal lo snyam na/_dbang bzhi pa la gnyis su phye ba'i 'dir kun rdzob kyi dag pa gtso bor ston zhes smras kyi don dam mi ston par ma smras te/_bden pa gnyis kyi rang bzhin ni me dang tsha ba ltar tha mi dad pas sus kyang dpral bar mi nus pa'i phyir/_rtsa ltung bzlos par yang mi 'gyur te/_'dir sgyu ma lta bu'i rim pa la yid gnyis kyi mtha' spong zhing bcu gcig par 'od gsal gyi rim pa la sgro skur gyi mtha' spong ba gtso bor ston pa'i phyir/_kha cig 'di'i rang bzhin gyis dag pa shes pa la lta ba 'khor 'das dbyer med rnyed dgos pas lung dang rigs pa dang man ngag las brnyad par byas na the tshom 'di mi 'byung ngo zer mod kyang*/_lta ba 'khor 'das dbyer med de sngags kyi lhan cig skyes pa'i ye shes cig la zer na ni lung dang rigs pa dang man ngag kho nas rnyed pa ma yin te/_bla ma mtshan ldan bsten pa'i byin rlabs dus su zhugs pa dang rang gi tshogs gnyis goms pa'i skal ba mchog tu gyur pa'i rten 'brel phrad pa las rnyed dgos pa'i phyir te/_gzhan gyis brjod min lhan cig skyes/_/gang du yang ni mi rnyed de/_/bla ma'i dus thabs bsten pa dang*/_/bdag gi bsod nams las shes bya/_/ces gsungs so/_/spyir yang zhing dang sa bon dang dus dang rkyen 'dzom pa las lo thog 'byung bar 'chad dgos kyi/_'byor dang gshol dang lo thog gi bstan bcos kyis lo thog 'byung ngo zhes smras na bzhad gad kyi gnas su 'gyur ba ltar/_lhan cig skyes pa gnyug ma'i don bla ma mtshan ldan gyi byin rlabs slob ma skal ldan la dus su thebs pas so so rang gis rig pa'i ye shes nang nas 'char ba yin pa la lung dang rigs pa dang man ngag dag las rnyed par bya'o zhes 'chad pas kyang dpyod ldan dga' ba skyed mi nus te/

lung rigs man ngag ni kla klo nas rdo rje theg pa'i bar thams cad la yang so sor yod cing*/_de bzhin gshegs pas gsungs pa'i sde snod gsum gyi lung rten 'brel bcu gnyis dang*/_rgyu 'bras kyi rigs pa bslab pa gsum gyi man ngag ste bstan pa gcig kho na yang gnas ma bu pa'i slob dpon rnams nas dbu ma'i bar lta ba dang grub pa'i rim pa 'di tsam zhig tu gyes pa ste lung rigs man ngag gcig kho na gang zag dbang po tha dad pa bcu gnyis kyis cig char mnyam zhing bsams nas shes te gzhan la ston pa nas so so'i dbang po'i rim pas lta ba mi 'dra ba bcu gnyis su 'gyur ba yin la/_bla ma mtshan ldan brnyed na des tshong dang so nam gyi tha snyad kyis kyang de kho na nyid la sbyor bar nus na lam rnams kyis lta ci smos/_des na bla ma mtshan ldan btsal bar bya yi lung rigs man ngag tsam btsal bar mi bya la/_lta ba 'khor 'das dbyer med kyang shog bu'i logs las brnyed pa des ni dgos pa sbyin par mi nus so/_/bsam pa ni/_lta ba sna tshogs pa'i bag chags ngan zhen dang rmongs pa'i ma rig pa'i dbang gis yid mi ches pa'o/_/rtog ge la goms pa'i rgyus yang dag pa'i gnas la yid mi ches pa 'di la bod phyi rabs pa rnams dbang rnon chos kyi rjes 'breng du 'dod cing skal pa bzang po yang dag pa'i gnas la thog ma nas mi phyed par dad pa la dbang brtul dad pa'i rjes 'breng du 'jog par snang yang*/_de gnyis ni phyin ci log pa yin te/_de lta na 'od srung rdzogs byed dang nyan thos sen+d+ha pa lta bu theg pa chen po la yid mi ches pa de dbang rnon dang theg pa chen po'i ming tsam thos pas ba spu ldang zhing mchi ma bku ba'i dad can theg chen du rigs nges pa de dbang brtul du thal ba'i phyir ro/_/dngos gzhi ni/_dag pa'i chos de dag la yid mi ches cing som nyi dang ya nga za ba'i blo skyes pa nyid do/_/'di la sngar dbang ngam lam gyi dus bla mas bstan yang btang snyoms pa tsam las blo lhag pa'i nges pa ma skyes pa las phyis dag pa 'di dag ji lta bu zhig yin snyam pa lta bu dpyod pa'i blo skyes pa lta bu dang*/

phung po lnga sangs rgyas su sngar gsungs pa de phyis rkyen dbang zhig gis dran te shes pa la gzer btab pa ltar gyur nas 'di bden nam mi bden snyam pa tsam gyi don 'gyur gyi the tshom skyes pa ni rtsa ltung ma yin te/_rkyen des rang bzhin dag pa la nges pa thob par 'gyur ba'i phyir/_des na don mi 'gyur gyi som nyi ni 'dir rtsa ltung yin no/_/dus ni/_som nyi'i bsam pa de brtan por skyes pa kho na na'o/_/kha cig rang bzhin dag pa la som nyi za bas yid ma ches te sun phyung ba pha rol pos go ba na rdzogs pa nyid do zhes zer ba ni gnad bcos pa ste sun 'byin pa ni dgag pa'i don yin la/_dgos pa gzhan med par nges par sun 'byin pa la ni yul de chos yang dag ma yin pa'i blo skye dgos la/_gsang sngags kyi dag par bshad pa rnams rigs pa sogs kyis sun 'byin na de ni rtsa ltung drug pa yin zhing bkar shes bzhin du 'byin na gnyis par 'du bas rtsa ltung zlos par 'gyur la/_rgyud dang dpa' bo'i zhabs sogs kyis som nyi skyes pa rtsa ltung du bshad pa las ched du brgal nas bkag pa dang des kyang mi chog par gzhan gyis go ba rtsa ltung du 'chad pa ni rgyud la rtsa ltung dgu pa dngos byung ba de ji mi snyam par sbas nas slar gzhan 'byung dka' ba zhig nan gyis rtsa ltung du 'jog par snang bas rdo rje 'chang gi rgyud rnams la tshad mar mi mdzad par go'o/_/spyir yang khyed rtsa ltung phal cher lus ngag tu thon nas gzhan gyis go ba dang gzhan sems byung ba rtsa ltung byung ba'i dus su 'jog par snang bas de lta na rnal 'byor pa dben par gcig pus gnas pa la rtsa ltung gi dogs pa med pas srung mi dgos pa dang lus ngag tu ma thon na sems kyis ci bsams kyang rtsa ltung gi dogs pa med par 'gyur la/_de lta na da lta'i sngags pa rnams la ches mkho bar 'dug yang khyed cag gis rdo rje 'chang la sar du zhus nas gsungs na ma gtogs sngar grags kyi rgyud rgya gzhung dang dam pa de tsam zhig gis 'di gsungs pa mi snang la/

theg pa chen po ni sems gtso bo yin par bshad pa kho na kho bo cag gi thos so/_/des na rnal 'byor pa gcig pur gnas pas kyang bla ma dam pa la zhe nas sems 'khrugs na rtsa ltung dang po/_nyan thos kyi theg pa lta bu'i bka' la bkar shes bzhin du ma dad cing khyad gsod kyis 'da' bar byed pas gnyis pa/_rdo rje'i dpun zhig la khros 'khrugs pa'i blo brtan por 'dzin pas gsum pa/_byams snying rje dang bral te nyan rang gi blo skyes pas bzhi pa/_kun+da spangs pas lnga pa/_nyan thos kyi gzhung lugs sam rgyud sde mi gcig pa gzhan gyi gzhung lugs lta bu sdang zhen gyis 'gog pa'i bstan bcos brtsams pas drug pa sogs bcu bzhi po phal cher 'byung ba'ang srid la/_des na theg pa chen po ni gtso bor sems sdom zhing 'ching bar bya'i lus ngag tsam kho na ni de lta ma yin la/_khyad par rtsa ltung 'di ni snga ma rnams gang las kyang 'byung nye ba yin te snga ma brgyad po la spong zhing brnyas pa sogs blo rags pa'i cha nas bzhag la/_'di ni the tshom dang som nyi brtan por zas pa tsam gyis bzhag pa'i phyir ro/_/ltung bar gyur tshul ni/_mtshungs so/_/ltung med ni/_don mi 'gyur gyi som nyi la ltung med mi srid la/_don du 'gyur ba'i the tshom ni ltung med du bstan zin to/_/des na dag pa ji lta ba khong du ma chud na yang sangs rgyas kyi gsung la mi bden pa gar srid snyam du rgyas btab ste som nyi med par yid ches cing dad par bya la/_nyan thos kyi theg pa sogs kyang rang skabs de'i gdul bya la bden pa go bar byas te rgyal ba'i bka' thams cad la yang som nyi mi bya ba ste/_chos la yid gnyis mi bya zhing*/_/zhes pas grub bo/_/rtsa ltung bcu pa la/_ngo bo ni/_gdug pa can nus bzhin du 'phral gyi byams pa tsam gyis blos spangs pa'i ltung ba lci ba ste/_gdug la rtag tu byams ldan pa/_/byed pa de ni bcu par 'dod/_/ces dang*/

sgyu yi byams pa dang ni/_zhes dang*/_snying rgyan las/_gsum khro ba la byams ldan te/_/zhes so/_/rgyu mtshan ni/_gdug pa can de ring du 'tsho na ngan 'gro thar med du 'gro ba'i rgyu sog zhing bstan pa 'jig par byed la/_sems can mang po dge ba las ldog par byed pas bdag nyid kyis de zhi bas 'dul ma nus na bstan pa dang sems can dang de nyid srung ba'i phyir snying rje'i blos drag pos 'tsho ba 'phrog dgos pa'i phyir te/_gdong drug gi rgyud las/_blo ldan sgrub pos sems can la/_/phan pa'i sems kyis srog mi gcad/_/ces gdug pa can ma yin na phan sems kyis kyang bsad du mi rung bar spyir bstan nas/_gdug pa rnams la zlog ste bya/_/zhes bye brag tu dkar zhing*/_dngos su'am yang na sngags dang gzhan/_/'khrul 'khor dang ni ting nge 'dzin/_/sman gyis kyang ni bya ba ste/_/zhes ji ltar bsad pa'i thabs dang*/_de ltar mi byed de yi ni/_/dam tshig nges par nyams par 'gyur/_/zhes nges par bya dgos pa dang ma byas na dam tshig nyams pa bstan pa'i phyir dang*/_rnal 'byor rgyud du yang*/_bla ma dmod brtson ma rungs dang*/_/de sogs byed pa tshar bcad na/_/'grub 'gyur zhes ni kun rig gsung*/_/zhes dang*/_bla ma dmod brtson ma rungs la/_/bzod pa bsgom par mi bya'o/_/zhes dam tshig bsgrags pa'i phyir dang*/_byang sdom gyi skabs su yang de lta bu ma skyabs na sems can blos spangs kyi ltung bar bshad pa'i phyir ro/_/yul ni/_rnying ma'i rgyud du ma dang slob dpon sgeg pa'i rdo rje'i dam tshig gsal bkra las/_dkon mchog slob dpon sku dgra dang*/_/dam nyams log lta 'khus pa dang*/_/'du bar 'os min yongs la gnod/_/ngan song gsum dang bcu po ni/_/rnal 'byor kun gyis dang du blang*/_/zhes dkon mchog gsum gyi sku dgra dang*/_bla ma dam pa'i sku dgra dang*/_dam tshig tha dag dang 'gal ba las 'bras mi bden par rtog pa'i log lta can dang*/

'khu ba'i gnas min pa pha ma dang*/_slob dpon sogs la cher 'khus pa gsod pa sogs byas pa dang*/_tshogs gral du 'du bar mi 'os pa'i nyams pa can dgag par mi nus pa dang*/_sems can yongs la gnod pa dang*/_dmyal ba dang*/_yi dwags dang*/_dud 'gro ste bcu po ni bsgral ba'i zhing bcur bshad la/_mgon po phyag bzhi pa'i rgyud kha cig las/_bla ma la sdang sngags la dmod/_/bstan la sdang zhing sems can 'tshe/_/dkon mchog dmod dang sgrub la sdang*/_/dam nyams pa dang dmyal ba dang*/_/yid dwags dud 'gro zhing bcu po/_/zhes dgral ba'i zhing bcu rnam pa gzhan bshad la/_kha cig dgral ba'i zhing bcu tshang ba zhes zer ba ni ma brtags pa'i tshig ste ngan song gsum gzhi gcig la tshang ba mi srid pas so/_/de ltar zhing bcu las ngan song gsum ni/_phrin las kyis ngan song sbyong ba la sogs pa'i dkyil 'khor gyi sgo nas ngan 'gro mtha' yas pa skad cig gis dag pa'i zhing du gnas spar ba slob dpon chen po pad+mas bod yul gyi thang lha'i mdun dang mal gro dang shag la sogs pa du mar rdor dbyings dang spyan ras gzigs 'khor ba dong sprugs kyi sgo nas nyi tshe ba'i dmyal ba thams cad drangs pa lta bu rnams ni dam pa rnams kyi phrin las kyi mchog yin la/_de las gzhan drag pos dgrol ba ni zhe sdang dag pa me long lta bu'i ye shes su grub pa'i rnal 'byor pa drag po'i phrin las dus la bab pa rnams kyis ni ngan 'gro mtha' yas pa skad cig res dgral ba'i las kyi gnas spar te bden pa la 'god pa yod de zhang g.yu brag pa'i mdzad pa lta bu'o/_/de lta bu ma yin pa'i rnal 'byor pas ngan song gsum drag po'i dgral zhing du dngos su byas na ni ngu 'bod chen po'i gnas su gzhol bar 'gyur ro/_/gzhan bdun po rnams kyang bla ma dam pa'i sku'am bstan pa dang sems can la ches gnod cing bya ba ma yin pa cher byed la/_thabs gzhan gyis tshe der de las ldog par mi nus na snying rjes brtsam par bya ba yin gyi/

bstan pa dang kho rang la ha cang mi gnod na bdun po de'i mtshan nyid re re'am gnyis gnyis sogs tshang yang dgral bar bya ba ma yin te/_tshe der de las ldog srid pa'i phyir ro/_/des na 'di ni phal cher mngon par shes pa can gyi spyod yul yin te mdo las kyang ma skyes dgra lta bu mtshams med can yang phyis rtsa ba med pa'i dad pa dang ldan par gyur la/_gzhan yang ma skyes dgra'i 'gyod bsal gyi mdo las mtshams med can dgra bcom thob pa yang bshad cing*/_gang zag gi drod gang zag gis mi bzung gi/_nga'am nga 'dra bas gang zag gi drod bzung ngo*/_/zhes yang yang gsungs pa'i phyir ro/_/yang dgos ched che ba'i phyir bstan pa srung ba'i lhas lung ston pa'ang yod de/_ded dpon snying rje chen po la gnas gtsang ma'i lhas rmi lam du bstan te 'di na chom rkun pa 'di 'dra ba zhig yod de/_des khyed cag thams cad gsod par byed kyi tshong pa lnga brgya po 'di'ang byang chub sems dpa' phyir mi ldog pa thob pa sha stag yin la/_gal te 'dis bsad na re zhig phyir ldog par 'gyur la/_'di yang re re'i ched du yang bskal pa tshad med par mnar med du skye dgos pas gnyis ka la phan pa'i thabs soms cig zhes byung ba dang*/_lha lung dpal rdor la lha sa'i bstan srung ma mgon gyis rgyal po dgrol bar bskul ba lta bu'o/_/bsam pa ni/_gdug pa can du shes cing ldog pa'i nus pa yang rang la yod par shes bzhin du tshar mi gcod par yal bar 'dor bar 'dod cing der ma zad de srung ba'am phyogs 'dzin par 'dod pas zhe thag pa nas 'jig rten pa'i byams pa dang mdza' ba'i blo 'dzin pa'o/_/dngos gzhi ni/_mdza' ba'i dbang gis de tshar gcod nus pa'i dus su tshar ma bcad pa nyid dngos gzhir don gyis grub mod kyang 'di dgos pa che ba'i phyir re zhig shes bzhin du zhe nas mdza' byams su byas pa dngos gzhir bcas pa ste ma dgral na lta ci smos pa'i don to/_/dus 'khor las ni/

mu stegs rnams bsam pa dang smra ba mi mthun par byed pa mang bas de 'dul ba'i phyir kha zhe mi mthun pa la g.yo sgyu'i byams pa/_ces dgos pa'i dbang gis tha dad par bstan te/_'grel chen las/_kha nas tshig gzhan 'don zhing snying la gzhan sems pa ste sgyu'i byams pa gang yin pa de ni phyogs ces pa bcu pa'o/_/zhes so/_/kha cig ni yul skyes bu dam pa la tshig 'jam zhing yid kyis sdang bar byed pa ni sgyu'i byams pa'am gdug pa'i byams pa ste/_des na gdug pa can la byams pa dang zhe gdug pa'i byams pa gnyis so zhes 'chad do/_/dus ni/_mdza' byams byas pa'i dus nyid dang tshar gcod nus pa'i skabs su mdza' ba'i dbang gis ma bcad pa'i dus nyid na'o/_/'di yang kha cig yul de dang gzhan gyis byams par go dgos par 'chad kyang de lta ma yin te/_dper na/_rgyal po gdug pa can gyi nye 'khor na rnal 'byor pa rig sngags kyi nus ldan mu to ba lta bu sbas tshul gyis gnas pas gzhan gyis sngags par mi shes pa des rgyal po gdug pa can bstan pa la gnod cing tshe der de las mi ldog pas ngan song du 'gro bar yang shes la/_'on kyang gnas skabs su srog la snying rje ba tsam mam cher chung ngur byas te bdag la 'di ma bab bo snyam pa lta bus rig sngags kyi nus pas dgrol bar mi byed na rtsa ltung du 'gyur bar grub la/_de rgyal po dang gzhan gyis byams par mi shes pa'i phyir ro/_/ltung bar 'gyur tshul ni/_mtshungs la/_rgya cher 'grel las ni/_snyoms las kyis mi dkrol na sbom po dang*/_re zhig mi nus kyang dus gzhan la bsam pas rjes su mi 'dzin na nyes byas su bshad la/_spyir gdug pa can la chos kyi byams pa spangs na rtsa ltung bzhi par 'gyur la/_lus ngag gi byams pa byas na 'dir 'gyur ba yin no/_/ltung med ni/_bdag la dgrol ba'i nus pa med pa dang*/_de la mdza' byams su ma byas na des bstan pa dang sems can la de bas kyang gnod pa cher byed pa'i gnas yod pa dang*/

gzhan sems can du ma la phan pa'i dgos pa mthong ba sogs kyis lus ngag gi mdza' byams byed na nyes pa med do/_/mdor na zang zing dang chos dang sri zhu la sogs zhi bas ldog par nus na ci nas kyang 'bad de ldog zhing gzhan nus pa yod na de la gsol ba btab ste ldog tu gzhug la/_ldog mi nus par nges na rigs sngags kyi nus pas 'jigs pa ston pa dang*/_des kyang mi nus na thabs gang gis kyang rung ste dngos su dgral ba la 'bad par bya ste/_ji ltar dug sbrul gyis zin pa'i yan lag ma bcad na 'tsho mi nus pa ltar gdug pa can de la de las gzhan ngan 'gro las ldog pa'i thabs med pa yin no/_/dgral ba'i ngo bo ni/_lus kyi 'tsho ba bshig ste/_rnam par shes pa dbang du byas nas sgrib bral du skad cig gis gnas spar ba ste/_gsang ba nor bu'i thig le sogs rnal 'byor gyi rgyu chen po rnams las/_dpal phyag na rdo rjes lha chen po dbang phyug zhabs kyis mnan pa tsam gyis sngon med pa'i bde ba myong zhing dgral ba'i sngags dang phyag rgyas bsgral te gnas la 'phangs pa'i mod la 'og phyogs thal bas khebs pa'i 'jig rten du bde gshegs thal ba'i dbang por sangs rgyas te/_slar yang rnam snang gis de bsad de ci zhig bya/_de gsos cig gsungs pas gso ba'i sngags dang phyag rgya byas pa tsam gyis bde gshegs thal ba'i dbang po'i thugs kyi cha gcig zhugs te/_slar phyag na rdo rje la mchod cing ched du brjod nas rdo rje nag po chen po ces bstan pa srung bar bskos pa dang*/_ma rungs pa mtha' yas pa skad cig gis dgral te dag pa'i zhing so sor byang chub tu bkod pa lta bu yin mod kyang rnal 'byor pa phal gyis ni bstan pa dang sems can srung ba'i ched du drag po'i las byas nas kyang de'i ched du bdun tshigs tsha tsha gnas spar gyi cho ga zab mo sogs byed cing rang gi dge ba thams cad kyang de'i ched du bsngo ba yin te dam pa rnams kyi gsang ba'i mdzad pa so so thos pa las khong du chud par 'gyur ro/_/byang chub sems dpa' gzhan gyi dgrol bar nges pa mngon par shes nas mi dgrol na yang ltung ba med de/

sman dpyad kyi lo rgyus khungs thub 'ga' na rgyal po glang dar mas bstan pa bsnubs nas gnubs sangs rgyas ye shes bya ba gsang sngags kyi slob dpon sngags pa zhig dang lha lung dpal gyi rdo rje bya ba'i sgrub pa po mi gcig ste chos pa gnyis las dbus gtsang du ma lus pa'i tshe rgyal pos da ni bstan pa'i ming med par bsnubs yod do byas pas/_btsun mo zhig gis da dung gnubs sangs rgyas ye shes bya ba rnal 'byor pa nus pa dang ldan pa yod do byas pas rgyal po khros nas bkug ste/_khyod su yin/_las ci byed pa yin byas pas/_slob dpon gyis nga ni dkon mchog sngags pa bya ba yin/_las su sangs rgyas kyi bstan pa srung ba yin byas pas khros te/_bstan pa ngas bshig zin gyis khyod la nus pa ci yod zer bas/_slob dpon gyis re zhig ngas sngags bzlas pa'i nus pa 'di la gzigs cig zer nas sdigs mdzub nam mkhar phyar bas sdigs mdzub kyi rtse la lcags sdig nag po g.yag grus chen tsam pa dgu brtsegs su mthong bas rgyal po skrag ste dkon mchog sngags pa'i sku la mi sdo'o zer nas bzod par gsol ba na slar yang nus pa 'di la gzigs cig zer nas sdigs mdzub nam mkhar bstan pas thog bdun babs pa sdigs mdzub kyi rtse la bskor nas lha sa'i pha ri'i brag zhig la brgyab pas tshal par song bas rgyal po skrag nas khyod 'khor bcas la gnod pa mi byed kyis chos mdzod cig zer nas btang ba dang lha lung dpal rdor 'od dang sgra chen po du ma byung ba dang ma mgon gyis bskul te mtshams nas byung ba'i rtsar byon nas rgyal po gdug pa can ngas skrag par byas yod kyis khyod kyis thul zhig gsungs te gnubs yul du byon par bshad pa lta bu'o/_/dgos pa de lta bu med par rang rang gi zas nor dang nyen kor la gnod pa byas pa sogs cung zad re la drag po'i las byas pa ni gsang sngags bdud du babs pa yin te dmyal bar skye ba'i rgyu grung po kho na yin la/

tshe de nyid la yang mi 'dod pa du ma 'byung ste byis pa'i skye bo mi shes pa phyugs dang 'dra ba snying rje ba'i yul du gyur pa'i sems can 'di rnams srung ba'i phyir rdo rje mkha' 'gro ma rnams dang nag po chen po'i tshogs dang pho nya dang pho nya mo'i tshogs thams cad sangs rgyas kyis 'jig rten du spros pa yin la/_de'i phyir de rnams ni nyin zhag so so'i dus su 'jig rten kun nas srung ba dang skyob par byed pa yin pa la/_rnal 'byor pas de rnams la bsrung bar bya ba'i sems can de dag gsod par gsol ba btab na srung ma de dag la rnal 'byor pa de nyid la 'khu zhing gnod pa byed par dus kyi 'khor lor gsungs pa yin no/_/de bas na bya ba ma yin pa chen po byed pa'i skye bo ni rang gi dpon dang g.yog dang nye du dang yon bdag sogs yin na'ang ldog nus na ci nas kyang ldog zhing ma nus na yang de bya ba ma yin pa de las ma log gi bar du lus ngag gis mdza' bar mi ston pa la bslab par bya la/_gdug pa can dang gtam 'dres pa zas zos pa yon sbyangs pa de'i rim gro byas pa sogs ni rdo rje'i chos skyong rnams la 'khu zhing sgrub pa po la gnod pa byed pa'i rgyu'i gtso bor bshad pa'ang shes dgos so/_/deng sang bod 'dir 'di shin tu srung dka' bar mthong ste rgyal po dang rgyal phran phal cher rang la nye ba'i phyogs ma gtogs bstan pa spyi la gnod pa byed pa sha stag ste dkon mchog gi bstan pa bshig pa dge 'dun 'byed cing dmag sogs kyi bran du 'khol ba dge 'dun gyi 'du ba'i sgo 'phrog pa kho na shas che bar snang la/_gsang sngags pa rnams kyang de dag la 'di bdag gi dpon no zhe'am/_yon bdag go zhe'am/_phyogs so zhes bzung ste zang zing cung zad re dang du blangs nas de srung ba dang skyab pa dang de'i mi mthun phyogs la bsam ngan rtsom pa sogs kho nas zing zing por snang ba'i phyir ro/_/des na bya ba dang bya ba ma yin pa 'dres mar spyod pas bsrung bya'am dgral bya gang du'ang ma shes na rdo rje'i chos skyong ba rnams la khyed cag nyid kyis mkhyen pas bsrung bya'i gnas su 'dug na srungs/

dgral bya'i gnas su 'dug na dgrol zhes rang 'dod ma zhugs pa'i phrin las 'chol bar bya'o/_/rtsa ltung bcu gcig pa la/_ngo bo ni/_rdzogs rim pas de kho na nyid la mtshan mar 'dzin pa'i rtog pa ste/_ming sogs bral ba'i chos rnams la/_/der rtog pa ni bcu gcig pa/_/ces dang*/_ming sogs bral ba bde ba ster la rtog pa drag po'o/_/zhes dang*/_gur las/_chos nyid tshad ni bzung mi bya/_/zhes so/_/rgyu mtshan ni/_mtshan mar lta ba ni de kho na nyid mthong ba la gegs byed gcig pu pa ste/_phar phyin theg par yang*/_rgyal la sogs la chags pa phra/_/zhes sangs rgyas la skyabs gnas su 'dzin pa'i rnyed par dka' ba'i dad pa sogs kyang mthar thug mtshan 'dzin nam dmigs pa'i blor gsungs la/_sangs rgyas 'gro ba'i mdor/_shar phyogs kyi de bzhin gshegs pa 'jug sred rgyal po'i zhing du de bzhin gshegs pa thams cad zham ring ba re re 'am zung dang bcas pas 'dus te stong gsum mtha' yas pa lag mthil lta bu'i rin po che'i gzhi gcig tu gyur pa'i rin po che'i ljon pa rnams kyi rtsa bar seng ge'i khri so so la bzhugs te ne'u seng rtsas gang ba lta bur khyab pas chos bgro ba na/_'phags pa 'jam dpal gyis sangs rgyas rnyed par dka' ba dang chos 'dod pa dang dad pa'i 'du shes kyis zhing 'di nas skad cig gis byon pa na zhing de'i de bzhin gshegs pa des 'jam dpal 'di dmigs par lta ba chen pos 'ongs kyi/_dmigs pa 'di gzhom pa dang gzhan 'dul ba dang de bzhin gshegs pa'i rdzu 'phrul gyi yul bstan par bya'o zhes dgongs nas skad cig gis lho phyogs kyi zhing du ma 'das pa'i khor yug zhig gi rtse mor 'phangs te rang gis gar 'phangs dang phyogs gang las 'ongs kyang re zhig ma shes la/_phyis nas sangs rgyas de'i mthus slar ldog yang ma nus te cung zad gnas nas lha du ma btul te slar bkug pa na bdag nyid 'phang ba dang sring mo yid gnyis sel mi 'phang ba'i rgyu zhus pas/

khyod dmigs pa chen pos 'ongs te bdag dang sangs rgyas dang chos te dmigs pa gsum gyis 'ongs pas so/_/byang chub sems dpa' dmigs pa la spyod na ma chags pa thob par 'gyur ba med do ces dang*/_sring mo 'di ni zla 'od dri med kun snang gi ting nge 'dzin la zhugs te sangs rgyas dang chos dang dge 'dun dang bdag dang gzhan du 'du shes pa med do ces gsungs cing*/_da ltar gyi sangs rgyas mngon sum du bzhugs pa'i mdo las dngos po'i 'du shes can gyis sangs rgyas mthong bar mi 'gyur ro/_/chos kyi 'du shes can gyis chos mthong bar mi 'gyur ro/_/zhes dang*/_nam mkha' mdzod kyi mdo las/_sems kyi dmigs pa ni bdud kyi yul te gang chos gang la'ang mi dmigs pa de la bdud kyis ci zhig byar yod/_ces sogs gsungs te/_gang dmigs pa dang rlom sems thams cad rnam par bcom pa'i ting nge 'dzin gyi chos kyi sgo 'di ni theg pa chen po'i mdo sde mtha' yas pa las tshul mtha' yas pas bshad do/_/de bzhin du gang ming la sogs par 'dzin pa'i mtshan ma de thams cad ni sgro btags pa 'ba' zhig tu zad kyi/_de dang der gnas pa med pa ste chab rom la chu shel du 'du shes pas lag pa'i bar bzung yang chu shel ma yin pa lta bu ste/_sgyu ma lta bu'i ting nge 'dzin gyi mdo las/_grogs po chos kun stong pa yi/_/ming ni 'dri bar byed dam ci/_/chos rnams thams cad ming med na/_/gang gi ming ni 'dri bar byed/_/ces dang*/_ming ni ming gis stong pa ste/_/ming la ming ni yod ma yin/_/chos rnams thams cad ming med de/_/'on kyang ming gis yongs su brjod/_/ming gi rang bzhin gang yin pa/_/de ni ma mthong ma thos so/_/zhes sogs te mtshan ma med pa'i chos kyi sgo 'di ni mdo sde mtha' yas pa shes rab kyi pha rol tu phyin pa'i tshul las shes par bya'o/_/des na ming ldan min 'du byed kyi dngos por rdzas yod du 'dod pa yang nyan thos pas grub mtha'i dbang gis btags par zad kyi yang dag par de lta ma yin la/

bod yul ba phyi ma mang zhig btags yod ming rkyang gi chos ces btags pa tsam du yod par khas len pa yang ming sogs mtshan ma thams cad btags rung ma btags rung gzod nas nam du yang yod med ma yin pa'i tshul khong du ma chud cing gnas de la skrag pa'i blos ming sogs la yod 'dzin gyi blo 'khyog 'gros kyis skyed par zad do/_/mdor na ri mo'i las rdzogs kyang mig ma bris na rngan pa mi 'thob pa ltar byang chub kyi phyogs kyi chos dang skyed rdzogs kyi yon tan gzhan rdzogs kyang de kho na nyid ma rtogs na srid zhi las mi 'da' la/_de kho na nyid la sgrib par byed pa ni de kho na nyid du 'dzin pa'i blo de kho na ste/_dper na/_mtshan mo skyes bus mar me thogs pa na skyes bu de nyid dang de'i lag pa dang mar me'i snod kyis sgrib kyi mun pas sgrib pa ni ma yin no/_/de'i phyir spyod 'jug las/_don dam blo yi spyod yul min/_/blo ni kun rdzob yin par 'dod/_/ces dang*/_rgyud blar/_phra phyir thos pa'i yul ma yin/_/don dam yin phyir bsam pa'i min/_/chos nyid zab phyir 'jig rten pa'i/_/sgom pa la sogs yul ma yin/_/zhes gsungs pa yin no/_/des na gang dang gang du 'dzin pa dang rlom sems pa dang yid la byed pa thams cad ni sgra don 'dres 'dzin gyi rtog pa dang drug pa yid kyi rnam shes dang shin tu bzang yang bdun yid kyi yan lag gnyen po'i rtog pa kho nar zad la/_de kho na nyid mthong bar byed pa'i ring mo'i rgyu ni gnyen po'i blo las gzhan med mod kyang mngon sum du mthong ba la ni skabs de'i gegs byed yin te 'dzin pa'i blo thams cad ni kun gzhi'i rnam shes so sor rang gis rig pa la yang gegs byed pa yin na kun gzhi med pa'i gzhi rtsa thams cad dang gzod nas bral ba'i yin lugs so so rang rig pa'i ye shes kyis mngon du byed pa la sgrib par 'gyur ba lta smos kyang ci dgos te/

'di'i dbang du mdzad nas dpal mda' bsnun gyis/_til gyi shun pa tsam gyi zug rngus kyang*/_/nams kyang sdug bsngal 'ba' zhig skyed par zad/_/ces dang*/_dngos por rtog pa phyugs dang 'dra bar brjod/_/dngos med rtog pa de bas kyang ni blun/_/zhes dang*/_gang la zhen pa yod na de yang mthong*/_/zhes dang*/_lhan cig skyes bral gzhan gang gis/_/mya ngan 'das gang sgom byed pa/_/de dag 'gas kyang don dam ni/_/cig shos 'grub par mi 'gyur ro/_/zhes mu stegs nas stong nyid lta ba'i bar phyi nang gi lta sgom thams cad kyis de kho na nyid dngos su mi mthong bar gsungs pa yin la/_mtshan rtog 'di ni dbang bzhi pa'i lam du rtsa ba'i ltung bar bcas pa yin no/_/'dis rtsa ltung kha cig ltar rdo rje dmyal bar shi 'phos ma thag ltung byed ni ma yin mod kyang de kho na nyid rtogs pa la gegs byed la/_de ma rtogs na 'khor ba las 'da' mi nus pa'i phyir rgyud nas rdo rje dmyal bar ltung bar dgongs pa'o/_/yul ni/_chos thams cad kyi chos nyid don dam pa'i bden pa ste/_ming sogs bral ba'i chos rnams la/_/zhes dang*/_gur las/_chos nyid/_ces so/_/bsam pa ni/_grub mtha' ngan zhen gyi dbang ngam man ngag la yid ma ches pa dang phyin ci log goms pa sogs las byung ba'o/_/dngos gzhi ni/_chos thams cad kyi gzhi'i de kho na nyid dang*/_lam gyi 'phags pa'i yang dag pa'i lta ba dang*/_mnyam bzhag gi gnas skabs dang*/_rjes thob kyi don dam ngos 'dzin pa dang*/_'bras bu sangs rgyas kyi de kho na nyid rnams la 'di ni stong pa'o zhes sam/_mi stong pa'o zhes sam/_zung du 'jug pa'o zhes sam/_khas mi len no zhes sam/_rtag pa'o zhes sam/_ther zug pa'o zhes sogs zhe nas 'dzin pa'i blo ste/_mdor na gang du dmigs cing zhen yang mthar 'dzin gyi lta ba kho na yin la/_de ni rtsa ba'i ltung ba 'di yin te/_'grel chen las/_de bzhin gshegs pa'i de kho na nyid ma rtog pa gang yin pa de ni drag po ces pa ste bcu gcig pa'o/_/zhes 'bras bu'i de kho na nyid kyi cha nas bshad la/

snying rgyan las ni/_stong pa thal byung la rtog pa/_/zhes stong pa nyid bshad pa'i phyogs gcig gi sgra ji bzhin pa la zhen te chos thams cad kyi rang bzhin ni ci yang med pa'i stong pa'o zhes thal byung du rtog pa la bshad la/_lam dus kyi lta ba dang mnyam rjes la chad pa'i mtshan mar 'dzin pa dngos su smos pa des mtshon nas rtag pa dang gnyis chos kyi mtshan 'dzin mtha' dag yang sdud par nus cing lam dang 'bras bu la mtshan mar 'dzin pa'i shugs kyis gzhi'i de kho na nyid kyi mtshan 'dzin yang sdud par nus pa'i phyir ro/_/de lta mod kyi gzhi lam 'bras bu nyid du yang mngon par zhen na ni de nyid kyang rtsa ltung du 'gyur te gnas skabs kyi dbye bas gdul bya'i ngor tha snyad du mdzad kyi chos rnams kyi rang bzhin la gzhi lam 'bras bur yang gdags pa dang bral ba'i phyir ro/_/gal te gdags pa thams cad dang bral lo zhes zhen na yang rtsa ltung ste/_bral bar 'dzin pa la ni gang bral bya'i chos/_gang las bral ba'i gzhi/_gang du bral ba'i gnas/_gang gi tshe bral ba'i dus/_bral zin pa'i gnas skabs sogs kyi 'khor gsum gyi rtog pa'i phreng bas 'du bya dgos la de las bla lhag pa'i mtshan 'dzin gzhan med pa'i phyir ro/_/gal te mtshan 'dzin thams cad ni rtsa ltung yin pas mtshan mar mi 'dzin no snyam pa'am mtshan mar bzung du med do ces khas blangs na skyon dang bcas pa'i phyir khas mi blang ngo zhes sam khas len du med do ces sems na yang de nyid mtshan mar 'dzin pa'i phyir rtsa ltung yin te/_yul dang yul can ni gdul bya'i gnas skabs kyi mthong tshul las bstan par zad kyi yul dang yul can tha dad pa ni nam yang gnas tshul du ma zhugs pa la don dam pa la mtshan mar 'dzin mi 'dzin dang khas blang bya dang mi blang bar bya ba'i yul du zhen pa dang mtshan mar mi 'dzin po dang khas mi len po'i gang zag gi dmigs pa dang mtshan mar bzung ngam khas blangs na skyon yin la/

ma bzung ba'am khas mi len pa yon tan no snyam pa'i dmigs pa ste 'khor gsum gyi dmigs pa de dag shes pa'i khong na mi gsal ba ltar gnas pas rgyu byas te mtshan mar mi 'dzin no khas mi len no snyam pa'i 'dzin pa de skyed pa'i phyir ro/_/mdor na klu'i zhabs kyis/_blo chung gang dag dngos rnams la/_/yod pa nyid dang med nyid du/_/blta ba des ni blta bya ba/_/nye bar zhi ba zhi mi mthong*/_/zhes dang*/_yod ces bya ba rtag par 'dzin/_/med ces bya ba chad par lta/_/de phyir yod dang med pa la/_/mkhas pas gnas par mi bya'o/_/zhes dang*/_gang dag sangs rgyas spros 'das cing*/_/zad pa med la spros byed pa/_/spros pas nyams pa de kun gyis/_/de bzhin gshegs pa mthong mi 'gyur/_/zhes gsungs pa nyid de mtshan mar bzung du yod med dang khas blang du yod med la yang gnas par mi bya'o/_/mkhas pa chen po 'ga' zhig yod med kyi dbus khas len cing de la gnas par bya ste de ni gzhan stong chen po'o gsung yang*/_mdo rgyud dag las ni/_mkhas pas dbus la yang ni gnas mi byed/_/ces sogs gsungs pa kho na mthong ngo*/_/'ga' zhig gang la'ang gnas par mi bya'o snyam du 'dzin na ni khyad par ci yod de dngos 'dzin du mnyam pa'i phyir ro/_/'o na yid byed thams cad bkag nas mi rtog pa tsam 'ba' zhig sgom mam zhe na de yang ga la yin te yid byed 'gog na ni de nyid yid byed shin tu che ba yin pa'i phyir dang zag bcas kyi mi rtog pa tsam la ni mya ngan las 'das pa'i lam ga la yod de/_re zhig mi dran pa'i 'thoms pa tsam ni brgyal ba dang gnyid dang rdzas kyis rmongs pa dang 'chi ba sogs sems can kun la skabs du mar 'byung zhing lam sgom pa'i tshe shes pa kha tshoms su lus pa ni gnas pa stengs po bya ba gol sa shin tu che zhing dam pa rgya gar gyis rta tshoms na mi bskyur glang tshoms na gshol gcog shes pa kha tshoms kyis ye shes mi rnyed ces dang*/

brgyud pa 'dis/_bde dang gsal dang mi rtog gsum/_/'di gsum sgom gyi gol sa yin/_/zhes bzhed cing 'du shes med pa'i ting nge 'dzin ni shin tu gol sa che ba ste dpal phag mo grub pas/_mdang nang dran pa 'gags nas ci yang mi dran par yun ring rang lus pa re byung zhus pas/_rje sgam po pas/_'o mi 'dod/_nges pa de yin/_sngon yang de 'dra ba zhig gis lan mang du bslus/_ces gsungs pa yin no/_/dbu ma'i rigs pa sogs kyis brtag dpyad sngon du btang ba'i mi rtog pa yang rtog dpyod 'gags pa'i dus 'dod pa'i mi rtog pa tsam po ba dang rtog dpyod dang bcas pa'i dus zhi gnas nyams dang bcas pa yin gyi don spyi'i go ba de yang lhag mthong gi char nye ba ma yin no/_/de bzhin du 'dod khams su rgyu snyoms 'jug gi bsam gtan gyi mi rtog pa dang khams gong ma gnyis so so'i rang sa'i mi rtog pa rnams ni khams gsum gyi sas bsdus kho na'i rgyu 'bras su go sla la/_nyan rang gi dgra bcom pa rnams kyi tshor ba thams cad bkag pa'i mi rtog pa ni theg dman gyi 'gog pa'i snyoms 'jug yin la/_'di la bskal par bzhugs pa sogs kyang yod cing*/_byang sems so skyes ni chos nyid snang med la mnyam par 'jog mi nus la/_sa thob pa rnams kyis ni chos nyid snang med kyi gnas la dngos su 'jug par nus mod kyang yang dag mtha' dus min du mngon du byed pa'i skyon yod pa dang gzhan don nyams pas 'jigs pa'i phyir zhag bdun las lhag par de la mnyam par 'jog par ma gnang ba yin la/_rdo rje theg pa'i lam du yang snga ma de rnams dang cha mthun pa'i mi rtog pa so so dang*/_rang lam gyi skyed rim brtan pa'i skabs dang*/_nyin mtshan gyi sgyu ma 'dres pa dang*/_bde drod kyi nus pa 'dres pa dang*/_spros bcas kyi 'od gsal dang*/_spros med phyag rgya chen po las byung ba la sogs mi rtog pa'i rnam pa mang mod kyang re re la yang skyon bcas skyon med/

nyams dang rtogs pa la sogs pa'i rnam dbye bla ma nyams myong dang byin rlabs can las dris te gnad ma 'khrul bar shes dgos la/_spyir sems kyi de kho na nyid rtogs pa so so rang rig pa'i ye shes kyis mngon du byas pa'i mthong ba yang dag pa de ni rnam par mi rtog pa'i gzungs sogs las gsungs pa'i mi rtog pa mchog nyid yin la/_'di ni rnal 'byor mngon sum yin pa'i phyir dran rig thams cad 'gags pa'i mi rtog pa ma yin la/_phyin ci log gi gnas med pa'i phyir rnam par rtog pa dang bcas pa'i dran rig gi rgyu ba can yang ma yin la/_chos rab tu rnam par 'byed pa'i shes rab kyi ngo bo nyid yin pa'i phyir so so rang rig pa'i dran rig char ba yang ma yin te/_mdor na yang dag pa'i dran pa nyams pa med cing yang dag pa'i ting nge 'dzin rtse gcig pa can yang dag pa'i rtog pas so sor rtogs pa dang ldan pa'i yang dag pa'i lta ba yin la/_de'i phyir 'phags lam yan lag brgyad cig char du 'byung zhing yang dag pa'i ting nge 'dzin dang yang dag pa'i rtog pa cig char mi 'gal ba'i tshul yang 'di lta bu yin no/_/des na rje mar pas/_rnam par rtog pa med pa la/_/rnam rtog med ces sgro mi gdag_/dngos po gdod nas skye med la/_/skye med ces kyang bsam mi bya/_/bde chen sgro skur bral ba la/_/bral lo snyam du bsam na'ang skyon/_/nyams myong 'od gsal dag pa la/_/dag go snyam du'ang rlom mi bya/_/zhes gsungs cing*/_mtshan mar mi 'dzin rnal 'byor pas/_/'di dang 'di dgag sem pa'ang med/_/ces sogs kyis mtshan med mkha' ltar gnas pa lam gyi mchog tu bstan nas mtshan ma'i 'du shes mi 'gog pa'i tshul dang*/_mngon sum rtog bral lam gyi ngo bor bstan nas rtog pa mi 'gog zhing rtog med lhun grub tu gnas pa dang*/_sgro skur gyi mtha' 'bad pas bsal du med par gsungs nas mthar/_bcos med rang gsal ma byung na/_/nan gyis mi rtog bsgoms gyur kyang*/_/mi rtog pa nyid sgrib pa'i rgyu/_/dper na sman nyid ma zhu ba/_/nad kyi nang na lci ba bzhin/_/de bas sems nyid rang gis rang rtogs nas/_/'bad med sgom la sgro 'dogs bcad ces bya/_/ces rtog pa spang du med cing mi rtog pa sgrub tu med pa'i gnad khong nas tshur 'char ba zhig med na bzang du re ba'i blos byas kyi go ba'i ri mo sna tshogs pas lan stong dang 'bum du bkab kyang rtsa ltung 'di las 'da' bar mi nus so/_/de lta bu'i gnad shes na ched du mtshan mar yang yang bzung na yang rtsa ltung du mi 'gyur te/

mtshan ma dang mtshan ma med pa mnyam nyid du shes pas mtshan ma'i rnam pa ji ltar bcos kyang chu la ri mo bris pa ltar shes pas ngo mtshar ba tsam las 'du shes gzhan mi 'jug pa'i phyir ro/_/des na do gang+ga mar/_nam mkha' stong par tha snyad rab btags kyang*/_/nam mkha' la ni 'di 'dra brjod du med/_/de bzhin rang sems 'od gsal brjod gyur kyang*/_/'di 'drar brjod cing tha snyad gdags gzhi med/_/sems kyi rang bzhin gdod nas nam mkha' 'dra/_/chos rnams ma lus de ru ma 'dus med/_/ces dang*/_nA ro zhabs kyi lta ba mdor bsdus las/_de ltar yod pa ma grub phyir/_/med pa cung zad grub mi 'gyur/_/phan tshun ltos pa nyid kyi phyir/_/tshu rol pha rol ma grub cing*/_/yod med gnyis ka ma yin te/_/so so nyid du ma grub phyir/_/gnyi ka med pa ma yin te/_/yod med gnyis su 'gal ba'i phyir/_/lus can gyis kyang ma yin la/_/lus can min pa'ang mi srid phyir/_/des na spros pa kun dang bral/_/de ltar don dam gtan la dbab/_/sems ni nam mkha' la gnas gsungs/_/gang zhig spros bral de nyid kyang*/_/snang zhing stong la stong zhing snang*/_/de phyir snang stong dbyer med do/_/dper na chu yi zla ba bzhin/_/de ltar gnyis med gtan la dbab/_/zhes dang*/_nA ro zhabs kyi tshig bsdus par/_rang bzhin ma bcos rnal mar bzhag_/bsam du med pa chos kyi sku/_/ma btsal bzhag na sgom pa ste/_/btsal zhing sgom pa 'khrul pa'i blo/_/zhes grub chen kun gyis mgrin gcig tu gzhal gyis mi lang bar gsungs te rgyud pa 'di'i zab mo'i gnad 'di rtogs na ltung ba dang ltung min dang gang du su zhig ji ltar ltung ba'i mtshan ma'i dra ba sna tshogs pa'i rmi lam gyi chu bo dang mtshan ma rnam par bsal ba'i stong pa'i 'gram ngogs kyi skam sa dang de dag tu lhung ba dang thon pa'i skyes bu dang de dag mthong ba po bdag nyid dang bcas pa kun nas med bzhin du snang ba'i gzhi rtsa ma rig pa'i gnyid gzod ma nas ma log pa'i ngo bor sang ste chos thams cad dag pa de kho na nyid du ro mnyam par 'gyur ba yin no/_/gzhan du na rlom sems dang mthar 'dzin gyi dmigs pa stug po can rnams ni ltung ba 'di las brgal bar mi nus te/

ltung ba byung gis dogs cing mi 'byung du re ba'i blo dang*/_'di tsam ni ltung ba 'di ni ltung min snyam du 'dzin pa'i dmigs pa de nyid kyang 'di'i rtsa ltung du 'gyur ba'i phyir te/_ltung ba dang ltung min dang bral ba'i chos la ltung ba dang ltung min du 'dzin pa'i phyir ro/_/de'i phyir yang bla ma dam pa las byin rlabs kyi 'pho ba ma thob na mngon dkyil dang rgyud 'grel gyi yi ge tsam kha thon du lobs pa'i slob dpon las lobs pa'i gsang sngags kyis ni rdo rje theg pa'i sngags kyi dgos pa mi 'grub pas thog mar bla ma de kho na nyid rtogs pa kho na btsal dgos pa yin no/_/'dir mkhas pa kha cig dbang po brtul 'bring rnon po'i rtsa ltung gsum las/_gsum gar yang ming sogs bden 'dzin rtsa ltung du mtshungs kyang dbang brtul sems tsam pa'i sngags pas gnyis med kyi blo bden 'dzin dang*/_dbang 'bring dbu ma rang rgyud pa'i sngags pas chos thams cad stong par 'dzin pa gnyis so so'i grub mtha'i dbang gis yin pas rtsa ltung du mi 'gyur la/_dbang rnon la rgyu dus su chos thams cad stong nyid dam/_de las 'das pa'i mnyam nyid dam/_de las kyang 'das pa'i brjod med du 'dzin na rtsa ltung yin la/_lam dus su rtog bcas rgyu dus dang mtshungs cing rtog med dbang gsum pa'i lam gyi phyogs gcig dang dbang bzhi pa'i lam gyi mi rtog pa'i rnal 'byor gyi skabs su don dam 'di yin zhes pa'i mtshan rtog gang byung yang rtsa ltung dang*/_mtshan 'dzin gzhan byung na nyes pa sbom po'i bdud kyi las yin pas spang bar bya'o zhes 'chad kyang yid du 'bab par ma gyur te/_sems tsam pa dang rang rgyud pa de dag sngags la ma zhugs pa'i dus kyi grub mtha' pa'i dbang du byed na ni 'o na nyan thos bye brag tu smra ba dang grangs can pa dang zad byed pa sogs sngags la zhugs na yang de dag gis theg chen gyi grub mtha' smad na yang rtsa ltung drug par mi 'gyur bar thal te/

de dag rang rang gi grub mtha'i dbang gis yin pa'i phyir/_de bzhin du nyan thos pa sngags la zhugs pa des 'dus byas mi rtag pa dang lus mi gtsang zhing rul par lta bas lceb pa sogs byed pa dang*/_grangs can pa des longs spyod pa po bdag shes rig gi skyes bu dang spyod du 'jug pa po gtso bo tshad grub don dam du 'dod pa dang*/_zad byed pa des 'jig rten 'di bden la phyi ma mi bden par 'dod pa rnams kyang rtsa ltung du mi 'gyur bar thal te/_rang rang gi grub mtha'i dbang gis yin pa'i phyir/_spyir yang lam gong ma la zhugs nas lta ba snga ma las na 'phar dgos te/_mu stegs zhig nang par zhugs pa na/_mi rtag_sdug bsngal/_stong*/_bdag med du lta ba dang*/_theg dman pa sems tsam par zhugs na phyi rol gyi don ma grub pa dang*/_sems tsam pa dbu ma par zhugs na sems kyang rang bzhin gyis ma grub par go dgos pa'i phyir dang*/_tha mas na 'phar ma nus kyang bdag gis don de ma shes par zad kyi rang bzhin gyis rnam par dag pa bsam gyis mi khyab pa cig go zhes mos par byed kyi rang lta snga ma de nyid mchog tu 'dzin par mi byed de rgyal po'i 'byor pa mthong nas rang gi 'byor pa chung ngu la rlom sems 'jig pa bzhin no/_/gal te lta ba dang 'dzin stangs snga ma nyid las ma 'gyur na grub mtha' gong mar zhugs par yang gang gis brjod/_de'i phyir sems tsam pa dang rang rgyud pa'i lta ba can yang bla med kyi sngags lam du zhugs pa na dbang gi ye shes kyi mthus sems bden rtog dang stong par 'dzin pa'i spros pa chad de de kho na nyid gzod nas dag pa'i tshul shes pas lta ba na 'phar bar 'gyur la/_gal te snga ma'i grub mtha'i ngan zhen bsgyur ma nus la snga ma dang khyad par cung zad kyang med pa de lta na ni dbang ma thob par zad pas sngags lam du zhugs pa ma yin pas snod min du zad kyi sngags kyi rtsa ltung gi yul ma yin te/

sngags sdom med pa'i phyir/_dper na/_dge slong gi sdom pa len pa'i dngos gzhi las brjod pa gsum pa'i tshe len pa po gnyid log gam myos sam sems 'khrugs pas las de bdag nyid la byas par mi shes cing tshig gcig yang khong du ma chud na dge slong ma yin pa'i phyir/_dge slong gi 'du bar mi chud pa bzhin no/_/stong nyid dang mnyam nyid dang brjod med rnams la dman mchog gi rim pa yang med de/_khyed rang ltar na yang thams cad kyang mi stong pa med pa'i phyir/_stong nyid dang mi mnyam pa ma dmigs pas mnyam nyid dang brjod du med pas brjod med du yang mtshungs pa'i phyir/_mi rtog pa tsam gyis ni rtsa ltung 'di ga la khegs te de kho na nyid mi shes pa'i mi rtog pa thams cad kyang drug yid rags pa'i tshogs drug rags pa nub pa'i had po bas brgyal thabs tsam yin gyi tshogs drug gi yul yul can shin tu phra ba dang bdun yid nyon mongs pa'i rgyu ba dang bcas pa lus dang grib ma ltar shes pa dang mi 'bral bar 'grogs pa ma tshor zhing ngos ma zin la/_slar rjes kyi shes pas mi rtog pa de don dam du 'dzin pa'i blo skye ba'i phyir rtsa ltung 'dren byed du zad do/_/spyir yang mi rtog pa tsam lam gyi mthar thug ma yin te/_rdo rje mkha' 'gro las/_mi rtog pas ni 'tshang mi rgya/_/rtog dang bcas pas de bzhin no/_/shin tu rnam dag yongs shes na/_/yid 'dod rnams kyi de nyid 'gyur/_/ces gsungs cing*/_nyid kyis kyang*/_cir yang mi rtog ting 'dzin thar lam na/_/gzugs med snyoms 'jug pa la 'di med dam/_/zhes bris pa dang yang 'gal ba'i phyir ro/_/de lta mod kyi rigs pa'i dpyad pa tsam gyis drangs pa'i stong nyid dang mnyam nyid dang brjod med dang mi rtog pa ni blos byas go ba'i stong nyid sogs yin pas de la mnyam par 'jog mi nus te/_gnas ma bu pa'i phung po las de nyid dang gzhan du brjod du med pa'i bdag dang blos byas kyi stong nyid sogs de dag rang gi ngo bo ngos bzung ba na bslu bar mtshungs te bya rog gis sprin la mtshan ma byas te yod byad sbas pa lta bur 'gyur la/

thams cad stong pa'o snyam pa'i blo rgyun chags skyes pas stong nyid kyi rnal 'byor grub pa'ang ga la yin te/_stong par 'dzin pa po rang dang khyad gzhi thams cad dang khyad chos stong pa rnams so sor dmigs nas slar zhen pas gcig tu rlom sems pa'i phyir/_de ni stong nyid du dug tu gyur pa ces bya ba yin te lhag ma gsum la'ang 'dis mtshungs so/_/theg pa chen po'i stong nyid zab mo'i chos kyi rnam grangs dpal mgon klu sgrub yab sras kyis gang bkral ba'i stong pa nyid de khong du chud na ni stong pa nyid du dmigs pa yang ldog na mnyam mi mnyam sogs kyi spros mtshan lhag mar ci zhig lus te/_dngos po dang dngos med sogs ci yang shes rab dri ma med pa'i mdun na mi gnas pa de'i tshe rnam pa gzhan blang ba dang dor ba med par gzod nas spros pa med pa'i dbyings su rang bzhin gyis zhi bar 'gyur ba yin no/_/gzhan yang*/_yod pa ma yin med pa min/_/zhes sogs 'grel ba mthong*/_kha cig gis kun rdzob tu yod pa ma yin don dam du med pa ma yin zhes sogs kyis don dam bden grub tu 'chad cing*/_kha cig gis bden par yod pa ma yin bden med du med pa ma yin zhes dang*/_don dam du yod pa ma yin kun rdzob tu med pa ma yin zhes 'chad par mthong mod/_legs pa ma yin te/_'o na mu stegs pas kyang gang zag gi bdag sran ma tsam skyes bu'i snying gi dbus na med pa ma yin/_bdag med du yod pa ma yin zhes sam/_bdag lus dang mnyam pa med pa ma yin/_bdag lus dang mi mnyam pa yod pa ma yin zhes sam/_'jig rten 'di med pa ma yin/_'jig rten phyi ma yod pa ma yin/_las dge ba las 'bras bu bde ba 'byung ba yod pa ma yin/_las mi dge ba las 'bras bu bde ba 'byung ba med pa ma yin zhes sogs rang gi 'dod pa thams cad kyis 'bru bsnan du mi rung ba ci 'dug gzu bor soms cig_yid ches kyi lung thams cad rang 'dod kyis 'khyog por bshad na lung gis dgos pa ci yod de phyis su zhig lung la yid rton par 'gyur/

des na grub mtha' ngan pa la zhugs pas ni rtsa ltung 'di 'khor yug tu 'byung bar byed pas na de dag dor te tshad ldan gyi bla ma'i rjes su 'jug pa gnad du che'o/_/dus ni/_mtshan mar bzung ba tsam de nyid na'o/_/ltung bar 'gyur tshul ni/_'dir ltung bar 'gyur tshul sbom po la sogs pa tha dad pa ni med de/_mtshan 'dzin thams cad kyang ming gi sogs khongs su cig car bsdus nas rtsa ltung du bcas pa'i phyir ro/_/ltung med ni/'dir mtshan 'dzin la ni ltung med kyang mi srid de/_yang dag pa'i tshul la mi sgrib pa'i mtshan 'dzin med pa'i phyir/_'on kyang gdul bya'i dbang gis gzhan la mtshan ma lta bur ston pa la ni ltung ba med de/_lang gshegs las/_ming du gdags par ma mdzad na/_/'jig rten thams cad rmongs par 'gyur/_/de bas rmongs pa spang ba'i phyir/_/mgon pos ming du gdags pa mdzad/_/ces so/_/mdor na ming tshig tha snyad dang mtshan ma thams cad ni rtog pas kun nas btags pa tsam yin la/_yul gzugs sogs kyang dbang po'i mngon sum gyis shes pa ma gtogs rtog pas dngos su mi shes na don dam pa dbang po'i spyod yul las 'das pa ni lta smos kyang ci dgos te chos nyid rnam rtog gis gzhal bya ma yin pa khong du chud na rtsa ltung 'di srung sla bar 'gyur la/_rtog pa nyid rang zhal chos nyid du mthong nas mtshan med sgrub tu med cing mtshan ma spang du med la/_rlom sems kyi gnas pa med pa'i rnal 'byor gyi dbang phyug can rnams ni rtsa ltung 'di las kun tu rgyal ba yin no/_/'di ni gzhan la bshags par bya ba yang ma yin te/_skad cig dang po la mtshan 'dzin gyi blo chu bur ltar skyes kyang slar ltung ba dang ltung min/_mtshan ma dang mtshan med sogs kyi 'du shes kyi dmigs pa phra mos kyang bar ma chod par chos nyid kyi klong chen por 'bad med du 'jug pa kho na 'di'i bshags sdom dang slar blang ba yang dag pa yin gyi/

'gyod pa dang bshags pa dang sdug bsngal ba sogs kyi mtshan mas g.yengs na slar rtsa ltung las kyang rtsa ltung dam por byed kyi sor chud par mi byed de mtshan 'dzin gyi chu blugs pas de kho na nyid kyi me stag chung ngu sos pa ma yin no/_/rnam gzhag 'di yang brgyud pa 'di'i man ngag gi gnad kyis bris kyi gzhan la mi snang bas rtog ge pa la sba bar bya'o/_/rtsa ltung bcu gnyis pa la/_ngo bo ni/_sngags bla med pas gzhan dad pa can sun byung bar byas pa'i ltung ba lci ba ste/_sems can dad dang ldan pa la/_/sems sun 'byin pa bcu gnyis pa/_/zhes dang*/_snying rgyan las/_dad ldan sems ni sun 'byin byed/_/ces so/_/rgyu mtshan ni/_theg chen pa'i bya ba ni gzhan don yin la/_gzhan sun phyung bar byas na gzhan don las nyams cing rgyu des rang don yang nyams pa'i phyir ro/_/yul ni/_gzhan chos la dad pa can no/_/bsam pa ni/_shes bzhin du sun 'byin 'dod pa'o/_/dngos gzhi la gnyis te/_rnal 'byor pa skyon dang bral ba gzhan la chags sdang gis skur pa btab pas sems can de rang la ma dad par byas pa ste/_dag pa'i sems can dag la skyon brjod pa ste nyi ma'o zhes dang*/_'grel chen las/_dag pa'i sems can dag la ste rnal 'byor pa la skyon brjod pas nyi ma zhes pa bcu gnyis par 'gyur ro/_/zhes so/_/rnal 'byor pa gzhan yang dpun tsam du nges pas 'di rtsa ltung gsum pa dang mi zlos pa ni snga ma zhe sdang drag pos khro ba dang 'di phra dog tsam gyis skyon brjod pa'i khyad par las so/_/cig shos ni rgya cher 'grel dang rang 'grel gyi dgongs pa ste dad pa can chos 'dod pa la de'i blor mi chud pa'i chos stong pa nyid dam/_bdag med lta bu bstan gsang chos la ma dad par gyur pa'o/_/kha cig gis ni gsang chos 'dod pa la ma bstan pas sun phyung ba zhes 'chad par snang ngo*/_/dus ni/_sems can de nam sun byung ba na'o/_/'gyur tshul ni/

gsang sngags la ma dad na pham pa/_mtshan nyid kyi mdo la sbom po/_nyan thos kyi chos la nyes byas su bzhed la/_'on kyang gsang sngags kyi chos la ma dad pa skyed pa 'di rtsa ltung bdun pa dang mi zlos pa'i tshul ni snga ma gsang ba sgrog 'dod dang 'di sun 'byin 'dod kyi kun slong tha dad pa'i khyad par las so/_/gal te sun 'byin 'dod med kyang gdul bya'i mos pa ma shes par snying rje'i blos bsten pas sun byung na yang 'di'i sbom por 'gyur la/_ma dad pa phra mo skyed pa ni nyes byas so/_/ltung med ni/_sems can de nyid kyi gdul ba'i skabs mthong nas re zhig tshar gcod pa dang*/_gzhan mang po la phan par mthong nas gcig sun phyung ste phyis thabs kyis sdud par byed pa lta bu la ltung ba med do/_/mdor na gdul bya'i mos khams ltar ji tsam 'tsham pa'i chos kyis sdud par bya zhing gzhan la phra dog gis skur pa 'debs pa spangs pas rtsa ltung 'di las rgyal bar 'gyur ro/_/rtsa ltung bcu gsum pa la/_ngo bo ni/_dam tshig gi yo byad brnyed pa spangs pa'i rtsa ltung lci ba ste/_dam tshig la ni ji bzhin nyid/_/mi bsten pa ni bcu gsum pa/_/ces dang*/_dam tshig thob pa gtong ba las kyang gzhan/_zhes so/_/rgyu mtshan ni/_bza' ba'i dam tshig rnams gsang dbang gi dus su/_khrag chen po ni ga bur bcas/_/tsan+dan dmar dang yang dag ldan/_/zhes sogs kyis bsten par gdams cing*/_grogs phyag rgya ni dbang gsum pa'i skabs su/_de phyir 'di dang bral bar ni/_/khyod kyis nam yang ma byed cig_/zhes bsten byar gdams la/_rdor dril sogs cha byad kyi dam tshig rnams kyang dam tshig gsum ster ba la sogs pa'i skabs tha dad du bsten par gdams cing khas blangs pas de dang 'gal bar 'gyur ba'i phyir dang*/_bza' btung la sogs pa'i dam tshig ma bsten na rdo rje mkha' 'gro ma rnams kyis khro bar byed cing*/_khyad par du mi gtsang ba la sogs pa'i kun rtog gis ma bsten na gsang sngags kyi rtsa ba tha mal gyi rnam rtog dang bral ba yin pa'i gnad 'jig pa'i phyir dang bza' btung gi dam tshig ni byang sems 'phel ba'i rgyu'i gtso bo yin la/

grogs ni bde stong gi ye shes 'phel ba'i rgyu yin pa'i phyir ro/_/yul ni/_gtso bor bza' ba'i dam tshig dang*/_bsten pa'i dam tshig gnyis las/_bza' ba'i dam tshig ni sha lnga dang bdud rtsi lnga dang der byin gyis brlabs pa'i bza' btung spyi dang khyad par thabs shes kyi rdzas sha chang rnams so/_/bsten pa'i dam tshig ni/_rgyud las gsungs pa'i mtshan nyid dang ldan pa'i las kyi bud med do/_/bcang bar bya ba rnams ni yan lag gi dam tshig gi rdzas tsam ste/_sku'i dam rdzas bris sku/_gsung gi dam rdzas bgrang phreng glegs bam/_thugs kyi dam rdzas rdor dril DA ma ru thod pa kha T+wAM yon tan dang phrin las kyi dam rdzas rgyan drug sogs rig spyod kyi cha byad du bshad pa rnams yin la/_thams cad kyang rgyud las gsungs pa'i so so'i mtshan nyid dang ldan pa'o/_/ras chung snyan rgyud kyi dam tshig yid bzhin nor bu las ni/_bris sku/_rgyan drug_skra tshab/_kha T+wAM/_rdo rje ste/_sku'i dam tshig rim pa lnga ldan/_dril bu g.yer kha ting shag gling bu cang te gsang ba'i rnga chung DA ma ru ste gsung gi yan lag drug ldan/_bdud rtsi ril bu dang ka pA la ste thugs kyi skyed rdzogs gnyis ldan/_dbu rgyan dgang blugs gri gug sogs phrin las sna tshogs yid bzhin nor bu/_zhes byung ngo*/_/mdor na rtsa ltung 'di'i dngos yul gtso bo ni bza' ba dang bsten pa'i dam tshig yin la/_bcang bya'i dam rdzas rnams ni de'i yan lag go/_/bsam pa ni/_tha mal gyi rtog pa dang dman pa'i sdom pa la chags pa sogs kyis de dag la g.yeng ba'am mi gtsang ba'i 'du shes kyis brnyas par 'dod pa'o/_/dngos gzhi ni/_sems kyis zhe nas brnyas cing lus kyis 'dor ba'i ngag gis dmod pa sogs byed pa dang*/_mi dmod kyang de las 'byol zhing thabs kyis de spong ba sogs te/_dper na/_tshogs kyi 'khor lor sha lnga so so dang bdud rtsi lnga dngos su brims pa na skyug bro bas mi len pa'am snod lta bur blangs kyang lag pas reg pa dang bza' ba sogs mi nus par lkog tu 'dor ba lta bus bza' btung gi dam tshig spong ba dang*/

dbang gsum pa'i lam pas rnal 'byor ma dam ldan skabs su 'tsham par brnyed pa na mi bsten par spong ba lta bu ste/_'grel chen las/_tshogs kyi 'khor lor dam tshig thob pa gtor ba las gzhan te bcu gsum par 'gyur ro/_/zhes dang*/_snying rgyan las/_dam tshig dang ldan rtsen mi byed/_/ces bye brag tu bkar nas gsungs so/_/bcang bar bya ba'i dam rdzas rnams la tha mal gyi rtog pas brnyas cing smad nas ched du spong na ni ltung ba yin la/_ma bcangs pa tsam gyis ni ltung ba ma yin te/_rnal 'byor pa spros pa chung ngu la gzhol ba rnams kyis yo byad de dag tshang bar mi shoms cing ha cang mang po 'chang bas dam tshig gi gtso bo ting nge 'dzin las nyams par 'gyur ba'i phyir ro/_/'dir rje bu dong bas rab tu byung ba rig ma bsten pa'i nus pa dang mi ldan pas kyang tshogs kyi 'khor lo'i dus dngos su ma bsten na rtsa ltung yin la/_'on yang rab byung rlung gi nus pa med pa des kun+tu ru'i reg bde cung zad ma gtogs shU dra ltung ba'i tshad du mi bya la/_gal te ltung na sngags dang rab byung gnyis ka'i rtsa ltung du 'gyur ba'o zhes 'chad kyang*/_theg pa chen po ni sems kho na gtso bo'i phyir bza' ba dang bsten bya'i dam tshig brnyed pa'i tshe sems kyis 'dor na rtsa ltung du 'gyur gyi lus kyis dngos su bsten dgos pa kho na ni ma yin te/_dper na/_rnal 'byor pas lam po cher bshang ba dri nga ba 'bus bshigs pa cig mthong nas shin tu skyug bro ste/_de las 'byol na yang bdud rtsi dri chen la ma dag par bltas nas spong ba'i phyir/_ltung ba 'di'i cha mthun skyed kyang rnal 'byor pas dri chen mthong tshad bza' dgos pa ni ma yin pa bzhin no/_/des na sha lnga dang bdud rtsi lnga dang bud med kyi tshogs rnams gnas skabs gang du mthong yang de dag gi rang bzhin bdud rtsi dang rnal 'byor mar shes pas sems kyis phung khams lha'i bdag nyid rnams mchod pa'i ting nge 'dzin bya ba yin la/

gsang sgrogs kyi nyes pa med na dam tshig 'di'i cha nas dngos su yang bsten du rung mod kyi/_spyir las dang po pas dbang gong ma'i bya ba sgra ji bzhin du spyad par bya ba ma yin zhing rtsa rlung thig le'i rnal 'byor mi shes na dpa' bo'i ston mo sogs la dbang yod kyang phyi nang gsang ba'i tshogs kyi 'khor lo cig car du sgrub pa la 'dur mi dbang ste/_mda' bsnun zhabs kyis/_za zhing 'thung la gnyis sprod kyis dga' zhing*/_/rtag tu yang dang yang du 'khor lo 'gengs/_/ces gsungs pa'i nang gi 'khor lo 'gengs par mi nus pa'i phyir ro/_/spyir rnal 'byor pa rig ma bsten pa la rtsa rlung thig le byang dgos pa kho nar ni skyed rim pa'i rjes chags kyis 'khor spro ba dang*/_dbang gsum pa bskur bas ma nges mod kyang dbang gsum pa'i lam gyi bde ba dngos rig las sgrub pa ni rtsa rlung thig le shin tu byang zhing rdo rje slob dpon dang lhag pa'i lhas gnang ba byin pa rnams kyi dngos kyi yul yin te/_gzhan du na rtsa ltung lnga pa'i spyan 'dren las gzhan pa ci zhig tu 'gyur/_byang sems tshang bar ma nyams pa kho nas byang sems ma nyams par yang mi 'gyur te/_lta ba dang rgod pa dang reg pa dang nom pa sogs so sos kyang rang gi ngos skal gyi dngas ma'i cha cung zad re 'dzag par bshad na rnal 'byor ma thob pa'i gnyis sprod pas bya ba ma rdzogs kyang mi 'dzag pa ga la yin/_des na tshogs kyi 'khor lo'i gnas skabs gzhan du yang khyad par med de/_dam rdzas brnyed pa'i tshe sems kyis mi sdang zhing mos par bya la/_lus kyis ni rang gi nus pa la sogs pa'i skabs dang sbyar dgos so/_/de'i phyir brgyud pa 'di'i man ngag tu rang lus thabs ldan bsnyen pa'i yan lag tshad du phyin pa'i rnal 'byor pas spro na gzhan lus thabs ldan sgrub pa'i man ngag las la sbyor bar gsungs pa yin no/_/de lta min par thams cad kyis nges par dngos su bsten dgos su smras na ri dwags kyi rnga ma sbyar ba'i bong sha'i tshong pa la 'god nyen yod la/

spyir 'dod chags kyi dbang gis bud med bsten pa dang sred pas sha chang spyod pa ni sngags kyi dam tshig thams cad kyi mi mthun pa'i phyogs yin gyi sngags kyi dam tshig ga la yin te/_sangs rgyas kyi chos ni/_thog mar dge ba/_bar du dge ba/_tha mar dge ba zhes bya ba zhig yin pas 'di dag tu ser po'i kha dog tsam las ra gan gser du mi sgrub par 'tshal zhing 'ching bu dang nor bu'i rnam dbye la mkhas par bya dgos so/_/de lta mod kyis khyed kyi 'chad tshul de ni gnad chen po bcos par dogs te nyan thos kyi dge slong sngags kyi sar bu pas rig ma dngos su ma bsten pa tsam gyis rtsa ltung du 'gyur na ha cang thal ches pa'i phyir dang*/_des shU dra lhung ba'i chad du bsten na rab byung gi rtsa ltung du 'gyur gyi zhi bar spyad pas rab byung gi rtsa ltung du mi 'gyur ba yang ga la yin te dge slong gi pham pa dang po'i skabs su bgrod 'dod kyis khri las ldang ba dang nom pa dang nyug pa dang stang stabs 'cha' ba sogs kyis sbyor sbom dang dngos sbom skyed la nam pags pa'i rim pa las 'das pa na pham par bzhag pa'i phyir/_gzhan yang de lta na dam tshig 'di ni las dang po pa sus kyang srung mi nus par 'gyur te bsten pa'i nus pa med pas kyang rig ma dngos su ma bsten na rtsa ltung 'dir 'gyur la/_nus med des 'khrig pa'i sbyor ba las byang sems cung zad mi nyams pa mi srid cing nyams na ni rtsa ltung yin pas ji ltar byas kyang rtsa ltung las mi 'da' ba'i phyir/_dper na/_dug 'joms mi nus pa'i skye bo phal pas kyang dug ma zos na rtsa ltung yin la/_dug gis na na yang rtsa ltung yin no zhes bcas pa ltar zad pa'i phyir ro/_/'o na dam tshig gzhan thams cad kyang skyon mi 'byung ba kho nas 'dzin par mtshungs so/_/de lta na dam tshig nyams pa mi srid pas phyir bcos bshad pa don med du 'gyur ro zhes rtsod spong byas pa 'dis kyang spong bar ga la nus te/

'o na dam tshig thams cad kyang skyon can kho nas 'dzin dgos par mtshungs cing de lta na dam tshig yang dag mi srid pas dam tshig bshad pa don med du 'gyur ro zhes kyang cis mi mtshungs/_des na rig ma bsten pa'i nus pa thob pa ces bya ba de yang spyir kun btags yid kyi rig ma bsten pa'i mi 'dzag pa thob kyang de tsam gyis gtum mo dam tshig gi rig ma bsten pa'i 'dzag pa khegs par ma nges la/_de bzhin du rang lus thabs ldan gyis mi 'dzag pa tsam thob kyang des gzhan lus dngos reg las mi 'dzag pa grub par ma nges la/_rang sa'i rig ma de dang de bstan pa la rang sa'i mi 'dzag pa de dang de grub dgos pa yin gyi phyi ma'i mi 'dzag pa ma thob par snga ma bsten par mi dbang ba ma yin la/_rig ma de rnams kyang gang dang gang gi ma 'dzag pa grub pa de dgos su bsten zhing phyi ma phyi ma ni yid kyis mi spang ba yin no/_/dus ni/_spong ba'i bsam pa'i bya ba rdzogs pa'i dus de nyid na'o/_/ltung bar 'gyur tshul ni/_shes bzhin du nyon mongs kyis mi bsten par khyad du gsod na pham pa/_khyad du mi gsod kyang dgos pa gzhan med par mi bsten na lhag ma/_sdom pa 'og ma'i 'ching bas bsdams na sbom po/_mi shes pa dang le lo'i dbang gis na nyes byas su bzhed do/_/ltung med ni/_dge 'dun gyi khrims srung ba'i phyir dang*/_snod dang mi ldan pa mthong nas gsang sgrog spang ba'i phyir dang*/_ma smin pa'i slob ma ma dad pa spang ba'i phyir dngos su lus kyis mi bsten pa tsam mam/_dam rdzas la zhen pa'i rtog pa gcod pa'am ro mnyam pa dang*/_shin tu spros med kyi rnal 'byor kho na gcig tu byed pa sogs la ltung ba med la/_'on yang snga ma gsum la sems kyis tshogs kyi 'khor lo'am bde ba'i rnal 'byor la spyod par bya zhing lus kyis bza' ba'i dam tshig theb srin gyis lce la reg pa dang*/_bsten pa'i dam tshig la g.yon nas bskor te 'gro ba sogs nus na bya la/

spyir rab byung gis gsang sngags spyod pa'i man ngag ni 'bri khung 'jig rten gsum mgon gyis zab chos su gsungs pa dang*/_rgyal ba rgod tshang pas ro snyoms su gsungs pa ltar bya ba ste gzhan du na ras dkar po dri ma med pa tshon mtshal dang thing shun dang ba bla dang rgya skyegs rnams bses pa'i nang du bcug pas kha dog tha chad du 'gyur ba lta bu la tshegs med pas bzab par 'tshal lo/_/mdor na tha mal gyi rtog pas bar ma chod pa'i skyed rdzogs kyi rnal 'byor dang rtag tu ldan na ltung ba 'di las kun tu rgyal ba yin no/_/rtsa ltung bcu bzhi pa la/_ngo bo ni/_bud med la smad pa'i ltung ba lci ba ste/_shes rab rang bzhin bud med la/_/smod par byed pa bcu bzhi pa/_/ces dang*/_bud med thams cad la smod nges par ma nur 'gyur te rdo rje theg par gnas pa rnams la'o/_/zhes dang*/_snying rgyan las/_shes rab bud med smod par byed/_/ces so/_/rgyu mtshan ni/_thabs dang shes rab sbyor ba med na rdo rje sems dpa'i go 'phang mi 'grub la/_bud med ni shes rab yin pa'i phyir ro/_/sbyor ba'i don yang ya ma bral bas lhan cig tu nyams su len pa yin gyi 'dod khams pa'i gnyis sbyor kho na la go bar mi bya ste/_phar phyin theg par yang*/_shes pa'i srid la mi gnas cing*/_/snying rjes zhi la mi gnas dang*/_/zhes shes rab dang snying rje zung 'jug dang*/_tshogs gnyis/_bden pa gnyis/_zhi lhag sogs thabs mtshan bcas dang shes rab mtshan med gcig tu sbyor ba ni theg chen gyi lam gyi dngos gzhir bshad cing*/_mdo sdud par/_rgan po skyes bu gnyis la brten te 'gro nus pa dang*/_gdugs gnyis bzung ste g.yang chen por 'phyongs na mi nyams par 'gro nus pa'i dpes bstan nas mthar/_de bzhin thabs dang shes rab mchog gis yongs zin na/_/mi nyams de bzhin gshegs kyi byang chub reg par 'gyur/_/zhes bshad pa yin la/

gsang sngags su ni shes rab kyi cha rnams la bsten bya yin pa'i phyir bud med kyi tha snyad du mdzad nas smad na ltung bar bcas pa yin no/_/yul ni/_bud med de nyid gang zhe na/_spyir thabs shes kyang gnas skabs dang dgos pa dang bsam pa'i dbang gis 'jog pa'i phyir chos gcig nyid kyang res 'ga' thabs dang res 'ga' shes rab tu 'gyur bas ma nges mod kyang*/_spyir rnal 'byor pas bsten par bya ba'i cha nas/_las/_chos/_dam tshig_phyag chen te bud med dam phyag rgya rnam pa bzhir bsdu la/_spyir bzhi ka'ang rtsa ltung 'di'i yul yin te/_bud med thams cad la smod ces pa'i thams cad kyi sgras bsdus pa'i phyir dang*/_smod pa 'byung nye ba'i phyir mi'i rten can gyi las kyi bud med thams cad ni khyad par du dngos yul yin la/_'gro ba gzhan gyi bud med rnams kyang 'dir 'du ste/_'grel chen las kyang*/_bud med thams cad la smod pa gang yin pa de ni/_zhes so/_/'dir kha cig skyes pas bud med la smad na rtsa ltung yin pa ltar bud med kyis skyes pa la smad na yang rtsa ltung ngo zhes zer mod/_de ni ma yin te/_phyag rgya rnam pa bzhi nges bzung du bshad kyi de'i thabs rnam pa bzhi'i tha snyad ched du ma mdzad pa'i phyir dang*/_skyes pa ni bud med gyi khongs su mi 'du ba'i phyir rtsa ltung bco lnga la cig 'jog dgos par thal ba'i phyir dang*/_spyir thabs kyi chos rnams ni gong ma bcu gsum po gang rung du 'du bas de la smad pa zur du 'chad mi dgos cing*/_skyes pa ni rten gyi gtso bo yin pas smad pa 'byung dka' la/_bud med ni rang nyid kyang bdag cag skye ba dman no zhes sro shi bar byed cing gzhan gyis kyang brnyas pa'i gnas su byed pas 'byung nye ba'i dbang gis bzhag pa'i phyir ro/_/kha cig ni/_rdo rje nor bur thig le bcu gnyis brtan pas sa bcu gnyis thob cing byang sems gtsug tor gyi rtse mor bgrod dgos cing mtshan so gnyis kyis brgyan dgos pa'i phyir dang*/

nu ma spangs pa bo lar 'gyur/_/zhes bud med kyis phyag chen sgrub na yang skyes par bsgyur dgos pa'i phyir rang nyid 'tshang rgya ba'i dngos rten skyes pa kho na yin la/_de shes rab ma dang snyoms par 'jug gi skyes pa dang mi 'jug pas grogs bud med nyid mchog yin la/_bud med gcig kho na yin par yang mi shes pas chos 'byung can gyi bud med thams cad la smad par mi bya ba yin la/_da lta'i skyes pa'i nang nas 'tshang rgya dus kyi grogs bud med du 'gyur ba srid mod kyang bud med kyi rten gyi cha nas yin gyi skyes pa'i cha nas ma yin pas skyes pa la smad pa rtsa ltung ma yin no zhes zer ro/_/'di dag yang bsgrub bya la skyon med kyang sgrub byed la dpyad du snang ste/_dbu mar ye shes kyi thig le brtan dgos pa yin gyi/_spyir rdo rje nor bu tsam du thig le bcu gnyis brtan dgos pa'i nges pa ma gsungs pa'i phyir dang*/_byang chub kyi sems gtsug tor gyi rtse mor brten dgos kyang dbu ma'i yar sna gyen du drang por gyur pa ni gtsug tor gyi yar rtse yin la/_bud med la dbu ma'i yar sna dang mar sna mi 'byung ba'ang ga la yin zhing mtshan so gnyis kyis brgyan pa'ang mchog gi sprul pa'i sku zhing khams de'i ston par bzhengs pa rnams kyi dbang du byas pa yin gyi/_rgyal ba'i mtshan dpe mtha' dag ni mtshan so gnyis dang dpe byad brgyad cus bsdus pa'ang ma yin te sku gsung thugs tshad med pa ltar mtshan yang tshad med par ting nge 'dzin rgyal po'i mdor bshad cing phal chen du mtshan rgya mtsho'i rnam bzhag yang mgo smos pa tsam gyis gsungs pa'i phyir ro/_/khyed ltar na 'khor lo sdom pa dang dus kyi 'khor lo yang sangs rgyas ma yin par 'gyur te mtshan so gnyis ni zhal gcig phyag gnyis pa'i dbang du byas pa yin la/_de dag la zhal phyag ches mang ba'i phyir dang*/_sku mdog sngon po sogs yin pas pags pa gser mdog med pa'i phyir dang*/

smin mtshams su spyan yod kyi mdzod spu dung ltar dkar ba'i spu so gnyis g.yas su 'khyil ba med pa dang*/_spyan khrag ltar dmar ba'i phyir spyan thon thing ut+pa la sngon po lta bu dang dkar nag 'byes pa med pa'i phyir ro/_/gzhan yang 'tshang rgya ba'i dngos rten skyes pa kho na yin na sangs rgyas thams cad kyang skyes pa kho na yin dgos par 'gyur la/_de lta na khyed rang ltar na bdag med ma dang sna tshogs yum sogs dkyil 'khor gyi gtso mo rnams skyes par 'dod dam sangs rgyas ma yin par smra legs par soms cig_spyir yang smra ba de dag ni skyes pa dang bud med kyi dbang po la bden zhen ma ldog pa'i dmigs pa'i gtam chen po yin te/_bud med 'gyur ba'i mdo las/_byang sems bud med 'gyur bas skyes par sprul pa la/_rab 'byor gyis da ltar khyod skyes pa yin nam bud med yin zhes dris pas/_rang nyid ci 'dra ba gcig mdun du sprul te/_'di da ltar bud med yin nam skyes pa yin zhes slar dris pas/_'di ni sprul pa ste/_sprul pa la ni skyes pa dang bud med med do ces smras pas/_bdag gis ni chos thams cad sprul pa dang 'dra bar mthong ngo*/_/zhes dang*/_bdag gis bud med kyi dngos po gang zhig yin zhes bskal pa mtha' yas par brtags kyang bud med kyi dngos po ma rnyed do ces gzugs nas rnam mkhyen gyi bar re re nas bud med kyi dngos po ma yin/_de dag 'dus pa ma yin zhing*/_de dag las gzhan na yang med pas skyes pa dang bud med ni 'du shes kyis sgro btags pa tsam du bstan to/_/de bzhin du bu mo zla mchog gis zhus pa'i mdo dang 'jam dpal rnam rol gyi mdor bu mo gser mchog 'od dpal gyi gyur pa sogs theg chen gyi mdo mtha' dag las rgyas par bshad do/_/de'i phyir skyes pa dang bud med la sogs pa ni 'du shes kyi dmigs pa tsam du zad la/_dmigs pa thams cad gzod nas dag pa'i dbyings su nye bar zhi ba la sangs rgyas thob pa'i tha snyad du byed kyi skyes pa'i 'du shes sogs thob pa la ni sangs rgyas thob pa ces gang las kyang ma gsungs so/_/gzhan yang khyed cag 'doms kyi lba ba sbubs su nub pas spyi bor gtsug tor 'byung bar 'chad kyi gtsug tor gyi 'khor lo dang gtsug tor gyi rang bzhin ci 'dra ba sogs kyang ci yang mi snang bas rdo rje lus kyi rnam gzhag yang tshangs pa'i bsnyems pas bshad par go'o/_/spyir mdo las bud med kyi rten la sangs rgyas 'byung ba gnas min du bshad cing*/

bud med kyi rten gyis 'khor bsgyur dang 'jig rten skyong ba dang brgya byin dang tshangs pa dang rang sangs rgyas te mchog lnga ma thob pa'i phyir sangs rgyas mi 'thob par gsungs kyang*/_sngar bstan pa ltar dga' ldan nas 'pho ba dang lhums su 'jug pa dang sku bltams pa nas sku gdung ston pa'i bar gyi mdzad pa rgya chen po ston pa'i mchog gi sprul pa'i sku bstan pa'i bdag po de bud med kyi rten la mi 'byung bar gsungs pa yin gyi/_sprul pa'i sku de ni nam gdul ba'i dus la bab pa na ston par zad kyi 'tshang rgya'o cog sprul skur 'tshang rgya ba ma yin te/_de'i sngon du chos skur sangs rgyas zin dgos pa'i phyir te/_ji skad du/_sangs rgyas thams cad 'og min du/_/sangs rgyas mdzad pa ma mdzad par/_/mi 'byed 'jig rten khams 'dir ni/_/sangs rgyas mdzad pa ston mi mdzad/_/ces dang*/_stug po bkod pa'i mdo las kyang rgyas par bshad la/_chos skur 'tshang rgya ba de ni lus kyis 'tshang rgya ba ma yin/_ngag gis ma yin/_yid kyis ma yin/_lus ngag dang yid med pas ma yin/_skyes pa'i rten gyis ma yin/_bud med kyi rten gyis ma yin/_ma ning gis ma yin/_rgyal rigs kyis ma yin/_bram ze'i rigs kyis ma yin/_rje rigs kyis ma yin/_dmangs rigs kyis ma yin/_gdol pas ma yin/_mis ma yin/_mi ma yin pa'i 'gro bas ma yin te/_ji ltar sems can rnams kyis rnam par btags pa'i 'du shes yul dang bcas pa las nye bar log pa'i gzigs pa yang dag pa thob pa de ni 'u cag ma rig pa'i gnyid kyis non 'khrul pa'i rmi lam la bden zhen gyis a 'thas te gnyid sad pa'i nam mkha'i pha mtha' rmi lam du snang ba'i bre'u chung gis tshad 'dzin par byed pa 'di yis ga la dpogs te/_de'i phyir/_thar pa nor pa zad tsam nyid/_/ces mkhas pa rnams sgrog pa yin no/_/dpal ldan 'dus pa'i phyogs las rim pa gsum pa'i mthar sgyu lus kyi rim pas sgyu ma lta bu'i sku bsgrubs te 'od gsal gyi rim pa yang dag pa'i gnas la mnyam par bzhag pas skad cig gcig dang ldan pa'i shes rab kyis yang dag pa'i mtha' mngon du byas te zung 'jug gi skur ldang bar bshad kyi sgyu ma lta bu dang 'od gsal ba gnyis ka la pho mo'i mtshan nges par bzhag pa ni med do/_/dpal dus kyi 'khor lo las ni/

sor bsam gyis lus dang*/_srog 'dzin gyis ngag dag par bsgrubs te/_rjes su dran pa bde ba'i rnal 'byor gyis rlung nyi khri chig stong drug brgya dag zhing thig le 'pho med du zin pas rdo rje nyi ma bden don bcu gnyis kyi bdag nyid brtan zhing rdo rje zla ba de nyid rnam pa bcu drug rig pa sgyu 'phrul dra ba'i rnam pa nyi shus mngon par byang chub ste rdo rje sems dpa' thabs dang shes rab ris med pa zung 'jug ma ning gi go 'phang du 'tshang rgya bar gsungs la/_ma ning gi go 'phang du gsungs pas kyang sangs rgyas skyes pa dang bud med sogs su zhen pa'i blo sel bar cis mi nus/_spyir pho mo'i dbang po tha dad pa ni bskal pa dang po cung zad nyams pa phyin gyi 'dod khams pa kho na la yin gyi khams gong ma gnyis na yang 'dod chags dang bral ba'i phyir pho mo'i dbang po tha dad pa med na/_sangs rgyas 'dod pa dag gis ma gos pa/_gzugs dag gis nye bar ma gos pa/_gzugs med pa dag dang ma 'dres pa/_de 'dod khams pa'i pho mo gang rung du sdud pa 'di ni mya ngan las 'das pa la dmigs par lta ba mi bzad pa yin no/_/nu ma spangs pa bol lar 'gyur/_/zhes sogs kyang brtag pa dang por bdag med ma'i dkyil 'khor dang sgom pa gtso bor bstan zhing rig ma bsten tshul yang gsungs pa la/_brtag pa'i phyi mar/_phyag rgya phyag rgya gnyis dag gis/_/phyag rgya'i dngos grub ji ltar 'grub/_/ces sogs kyis bdag med ma'i nga rgyal can des phyag rgya bdag med ma de ji ltar bsten zhes dogs pa sel phyir bdag med ma'i nga rgyal de nyid las bud med kyi thun mong ma yin pa'i chos gang yin pa de dag skyes pa'i thun mong ma yin pa'i chos su bsgyur te/_slar he ru ka'i nga rgyal du 'phos nas bsten par gsungs pa yin gyi rnal 'byor ma'i mtshan 'gyur gzhan gtso bor gsungs pa ni ma yin no/_/de lta mod kyi zhu bya zhu byed kyi nus pa khyad par ba'i rgyu rtsa rlung thig le phra ba'i cha nas skyes pa dang bud med du 'jog par bzhed pa dang yang mi 'gal te/

de ni las rgya gtso bor byas pa'i yang dag kun rdzob kyi gnas tshul la dpyad cing mdo sngags kyi 'tshang rgya tshul tha dad par bzhed pa'i skabs yin la/_'dir ni phyag rgya bzhi so sor ma phye zhing 'tshang rgya ba'i ngo bo mdo sngags gnad gcig par 'chad pa'i skabs yin pa'i phyir ro/_/bsam pa ni/_shes bzhin du brnyas pa'i blo'o/_/dngos gzhi ni/_bud med gcig la yang rung ste yid kyis sdang zhing ngag gis smod pa lus kyis rdeg pa sogs byed pa'o/_/gal te bud med thams cad la smod na rtsa ltung du gsungs pa ma yin nam gcig la smad pa rtsa ltung du rigs so snyam na/_de lta min te bud med kyi ris gang la smad na'ang rtsa ltung du ston pa yin te/_gzhan du na ltung ba de 'byung rigs pas bcas mi dgos pa'i phyir ro/_/dus ni/_brnyas pa dang smad pa'i bya ba'i bsam pa rdzogs pa nyid na'o/_/'dir yang pha rol sun byung ba dang go ba yan lag tu dgos par ma nges so/_/ltung bar 'gyur tshul ni/_spyi dang mtshungs so/_/ltung med ni/_de nyid la phan pa'i ched dam gzhan dgos pa khyad par can yod nas smad pa ltar ston pa la ltung med do/_/mdor na brda don rtags kyi rnal 'byor ma'i ngang tshul shes pas phyag rgya rnam pa bzhi la ma dad pa spangs te dag pa ye shes kyi snang bar rgyas gdab pas ltung ba 'di las kun tu rgyal ba yin no/_/rtsa ba'i ltung ba rnams ji ltar 'gog pa'i tshul bshad zin to/_/lnga pa ni/_de dang phyogs mthun yan lag ni/_/dam med rig ma mi bsten zhing*/_/tshogs kyi 'khor lor rtsod mi bya/_/ma gsungs pa yi rig ma las/_/dam tshig bdud rtsi mi blang zhing*/_/gsang chos dus ldan bstan par bya/_/chos drir bre mo'i gtam mi bya/_/nyan thos nang du zhag bdun min/_/rnam 'byor ye shes mi shes bar/_/rdo rje 'dzin par khas mi blang*/_/dus min gsang chos bstan pa min/_/'di 'gal yan lag ltung ba brgyad/_/ces pas dgos pa khyad par ba med par dam tshig dang mi ldan pa'i rig ma bsten pa ni dang po ste/

'jigs bral dpa' bo'i zhabs kyis/_rab tu bde ba 'phrog byed pa/_/yan lag nyes pa nga yis bshad/_/dam tshig ngag dang mi ldan pa'i/_/rig ma bsten par dga' ba ni/_/yan lag nyes pa dang po yin/_/zhes so/_/tshogs kyi gral du rigs sam thos pas khengs pa chos dang zang zing gi rtsod pa byed pa ni gnyis pa ste/_tshogs kyi 'khor lor rtsod pa ni/_/yan lag nyes pa gnyis pa yin/_/zhes so/_/rgyud man ngag las gsungs pa'i mtshan rtags ma tshang ba'i bud med phal pa las ril bu'i rgyu'am bde ba'i rgyur bdud rtsi len pa ni gsum pa ste/_ma gsungs pa yi rig ma las/_/sngags pa'i bdud rtsi thob byed pa/_/yan lag nyes pa gsum pa yin/_/zhes so/_/de bzhin du ma smin pa la brda'i skad ston pa yang gsum par mtshungs so/_/gsang chos rnams snod rung don du gnyer ba la dpe mkhyud kyis mi ston pa bzhi pa ste/_gsang chos man ngag shes gyur kyang*/_/gzhan la mi ston shes rab ngan/_/yan lag nyes pa bzhi pa yin/_/zhes so/_/snod rung chos don gnyer gyis dus su 'dri ba la bre mo'i gtam sogs kyis gtam rlung la skur bar byed pa ni lnga pa ste/_dad pa'i sems can chos 'drir sgyus/_/gzhan gyi gtam byed byang chub sems/_/yan lag nyes pa lnga pa yin/_/zhes so/_/kha cig gis ni 'di yan lag bzhi par 'chad do/_/theg chen la chos log tu rtog pa'i nyan thos pa dang sngags spyod la skur pa 'debs pa'i rtog ge ba'i nang du zhag bdun longs par gnas pa ni drug pa ste/_nyan thos nang du zhag bdun 'das/_/yan lag nyes pa drug pa yin/_/zhes so/_/gzhan dag ni ma smin pa la dam rdzas bstan pa drug par 'chad do/_/de kho na nyid kyi ye shes mi shes par rang nyid rdo rje 'dzin par khas len pa ni bdun pa ste/_rnal 'byor ye shes mi shes par/_/nga ni sngags pa yin zer ba/_/yan lag nyes pa bdun pa yin/_/zhes so/_/gzhan dag ni bsnyen sogs ma byas par dkyil 'khor gyi las dang slob dpon gyi bya ba la 'jug pa bdun par 'chad do/_/snod min la shes bzhin du gsang chos ston na brgyad pa ste/

snod min sems can thams cad la/_/phyi yi chos bshad 'os pa la/_/gsang ba'i chos rnams bshad pa ni/_/yan lag nyes pa brgyad pa yin/_/zhes so/_/kha cig ni rig ma dam med las bdud rtsi len pa dang ye shes dang mi ldan par sngags par khas len pa gnyis gcig tu bsdoms te brgyad par 'chad do/_/'di thams cad la yang tha mal gyi rtog pas 'du byas cing de la der shes pa dang de ltar byed 'dod pas bya ba de grub pa na sbom po yin la/_yan lag gang rung ma tshang na nyes byas dang*/_dgos pa khyad par ba yod na ltung ba med do/_/'grel chen las ni/_ltung ba sbom po rnams ni du ma ste de rnams la chad pa shin tu chung bar 'gyur ro/_/zhes grangs ma nges par yang gsungs so/_/drug pa ni/_gzhan yang rnam pa bco lnga ste/_/mchod sogs dus las 'das pa dang*/_/rang lha blang dor byed pa gzhan/_/phyi rol 'jig rten lha dga' dang*/_/dngos por ther zug zhen zhing sbom/_/dbang ma rdzogs par gzhan la bskur/_/tshe 'di'i don du bstan pa dang*/_/'og ma'i bslab pa khyad du gsod/_/rnyed phyir rang tshul gong mar ston/_/nus med phrin las rtsom pa dang*/_/don med snyoms las kyis gnas byed/_/brtse ba spong bar byed pa dang*/_/dman pa'i spyod pa byed la dga'/_/'jig rten g.yeng bas dus bda' zhing*/_/nyams pa yal bar 'dor byed dang*/_/rang gi spyod pa dor byed pa/_/'di rnams ltung bar gsungs pa yin/_/zhes pas zla res dbang du byas pa dus bzang gi mchod pa dang zhag gcig la dus drug gam bzhir dkyil 'khor mchod sgrub bya dgos pa rnams dus las 'das pa dang*/_lhag pa'i lha spangs te lha gzhan len pa sogs lha la blang dor byed pa dang*/_'jig rten gyi lha srung la mchog tu 'dzin pa dang*/_lha sku sogs brdos bcas ther zug tu zhen pa dang*/_dbang ma rdzogs par rdo rje'i slob dpon byas te ma thob pa'i chos 'chad pa dang*/

tshe 'di'i zang zing gi ched du gsang sngags ston pa dang*/_sdom pa 'og ma la brnyas pas khyad du gsod pa dang*/_rnyed bkur gyi ched du mi'i chos bla ma rang gis ma thob pa rnams kyang thob par khas len pa dang*/_nus pa med par las sbyor byed pa dang*/_snyoms las kyis gnas par byed pa dang*/_phan gdags yul gyi sems can dman pa'i skyabs nus bzhin mi byed pa dang*/_theg pa 'og ma'i spyod pa kho na la dga' bas spyod pa dang*/_'jig rten pa'i rnam g.yeng gis dus 'da' ba dang*/_dam tshig nyams pa sogs gdul bar nus bzhin du mi 'dul ba dang*/_rang gi spyod pa'i dus tshod ji lta bar spyod pa spangs nas spyod pa gzhan byed pa ste/_rnam pa bco lnga ni las dang po pa rnams kyi ltung ba ste rtsa ltung dang mi zlos pa'i tshul ni zhar las shes par nus la/_dgos pa khyad par ba dang 'brel na ltung ba med do/_/bdun pa ni/_dam pa nyer bsten cig shos min/_/snod dang ldan pa rnam par brtag_/_'dod phyir gzhan la gnod pa spang*/_/dkon mchog la sogs nor la min/_/gzhan don skad cig yal mi dor/_/dge kun sems skyed bsngo bas bzung*/_/rnam shes 'pho ba'i de nyid mkhas/_/'di yang yan lag nyes par bshad/_/ces pas bla ma dam pa bsnyen zhing dam pa ma yin pa spong ba dang*/_slob ma snod rung sdud cing snod dang mi ldan pa mi sdud pa dang*/_tshe 'di'i ched du gzhan la gnod pa mi byed pa dang*/_dkon mchog gi rdzas sogs lci ba'i rdzas longs mi spyod pa dang*/_gzhan gyi don yal bar mi 'dor ba dang*/_dge ba ci byed sbyor ba sems skyed/_dngos gzhi 'khor gsum dag pa/_rjes bsngo bas rgyas 'debs pa dang*/_'chi ltas kyi de nyid shes pas dus su ma bab par mi 'pho ba ste rnam pa bdun la bslab par bya ste 'gal na yan lag gi nyes pa'o/_/mdor na rgyud kyi rim pa bzhin/_/dbang bzhi'i tshul dang rjes 'brel bas/_/blo dang ldan pas legs par dpyad/_/ces ltung ba rnams dbang dang ji ltar sbyor ba dang*/

pham sogs dbye ba'i go rim yang*/_/nyon mongs kun bslang der shes ldan/_/lus ngag sbyor brten bar bcad cing*/_/ma 'khrul 'gyod med tshad las 'das/_/bdun ldan pham pa ces brjod la/_/dngos gzhi med dang tshad las 'das/_/ltung ba zhes brjod lhag ma 'dra/_/de bas dman pa yan lag gi/_/gtso bo lci ste sbom po bzhin/_/yan lag gzhan dag ltung byed mtshungs/_/phyogs mthun phra mo nyes byas te/_/ltung ba nyes med gzugs brnyan snang*/_/legs shes gnyen pos rab tu bsten/_/zhes ltung bar 'gyur tshul rnams ni rtsa ltung gi skabs su bshad zin la/_dkon mchog byang chub phyi nang sems/_/yul dang yul can phyi nang rkyen/_/tshar bcad rjes bzung phrin las su/_/dam tshig thams cad 'dus pa'o/_/zhes pa ni dam tshig de thams cad kyang mdor bsdu na/_skyabs dkon mchog gsum dang*/_phyi nang gi byang sems mi spang ba dang*/_yul dang yul can gyi dag pa la the tshom mi za ba dang phyi nang gi mthun rkyen nye bar bsten pa dang*/_tshar bcad rjes bzung gi 'phrin las dus las mi 'da' bar byed pa ste bcu gnyis sam lngar 'du ba ste/_dam tshig thams cad la yang shes par bya'o/_/da ni gnyis pa sngags kyi sdom pa bye brag tu bshad par bya ste 'di la lnga/_ngo bo/_dbye ba/_yul/_so so'i rang bzhin/_thob mtshams so/_/ngo bo ni/_e waM dbyer med du grub pa'i bde chen gyi ye shes ni rdo rje theg pa bla med kyi sdom pa dngos yin te/_brtag gnyis las/_sdom pa'i dbye ba'ang bshad par bya ste a l-i kA l-i ni nyi ma dang zla ba dang shes rab dang thabs so/_/zhes dang*/_brtag pa phyi ma le'u gsum par/_de la sdom pa bka' bstsal pa/_/sangs rgyas kun gyi sdom pa ni/_/e waM rnam par rab tu gnas/_/ces so/_/de la dbang gi sgo nas dbye na/_dbang bzhi'i sdom pa bzhi ste e waM sbyor bas dga' bzhi'am skad cig ma bzhi skye tshul rgyas par bshad nas mthar/

dbang ni bzhi yi grangs kyis ni/_/dga' ba la sogs rim shes bya/_/zhes gsungs so/_/'bras bu'i sgo nas dbye na/_sku bzhi re re la sku gsung thugs ye shes te rnam pa bzhi gcig tu bsdoms pas sdom pa rnam pa bzhi'o/_/yang na bsdam bya'idabang gis bcu drug tu yang 'gyur te/_dus 'khor 'grel chen las/_sprul pa yi ni sku gsung thugs/_/ye shes gcig sbyor sdom pa'o/_/longs spyod rdzogs pa'i sku gsung thugs/_/ye shes gcig sbyor sdom pa'o/_/dpal ldan chos kyi sku gsung thugs/_/ye shes gcig sbyor sdom pa'o/_/dpal ldan lhan skyes sku gsung thugs/_/ye shes gcig sbyor sdom pa'o/_/zhes so/_/gang zhig sdom pa'i rigs sam gang du sdom pa'i gnas kyi sgo nas phye na rnam pa gsum ste/_nA ro 'grel chen las/_thams cad de kho na nyid bzhi zhes pa la sogs pa ni ji ltar rtsa ba'i rgyud kyi rjes su 'brengs nas rgyud gzhan du gsungs pa'i sgrub byed kyis rigs drug gi dbye bas 'khor lo drug tu sdom pa'o/_/rigs lnga'i dbye bas rigs lngar bsdam pa dang rigs gsum gyi dbye bas rigs gsum du bsdam pa ces pa ni de bzhin gshegs pas nges par gsungs so/_/zhes rigs drug dang rigs lnga dang sku gsung thugs gsum sdom pa ste rnam grangs gsum gsungs so/_/mdor na A l-i kA l-i sogs gnyis chos kyi sdom pa dang*/_sku gsung thugs sogs gsum chos kyi sdom pa dang*/_dga' bzhi sogs bzhi chos kyi sdom pa dang*/_'byung ba lnga sogs lnga chos kyi sdom pa dang*/_rigs drug sogs drug chos kyi sdom pa nas/_bye ba'i rigs las grangs ni med par 'gyur/_/zhes pas grangs med gzhal du med pa'i sdom par 'gyur te/_'dis sdom par mi nus pa'i chos ni 'ga' yang dmigs pa ma yin te/_ye shes chen po 'di ni chos thams cad la gdab par bya ba'i phyag rgya bla na med pa yin no/_/dngos btags kyi sgo nas dbye na/

khas blangs pa tsam gyis sdom pa'i tha snyad sbyar ba sngags sdom btags pa ba dang*/_ye shes rgyud la rnyed pa sngags sdom yang dag pa ste gnyis so/_/gang las thob pa'i yul ni/_rdo rje slob dpon dang dkyil 'khor yin la/_rkyen ni dbang bskur ba las thob par 'gyur te/_e waM rnam pa'i bde chen po/_/dbang las yang dag rnyed par 'gyur/_/zhes so/_/da ni so so'i rang bzhin bshad par bya ste/_spyir thig le stong pa ye ge drug ste thabs kyi chos thams cad dang gsal byed kyi tshogs pa gcig tu gyur pa ni waM yig bde ba chen po dang*/_stong pa chen po yi ge lnga shes rab kyi chos thams cad dang dbyangs kyi tshogs pa gcig tu gyur pa ni e yig chos kyi 'byung gnas stong pa chen po yin la/_de gnyis dbyer med du gcig pa ni e waM gnyis su med pa kha sbyor zung 'jug gi go 'phang dgyes pa'i rdo rje'i dus kyi 'khor lo la sogs par brjod pa yin te/_brtag gnyis las/_e yi cha byad bzang po gang*/_/dbus su waM gyis rnam par brgyan/_/bde ba thams cad kyi ni gnas/_/sangs rgyas rin chen za ma tog_/_zhes dang*/_he ni snying rje chen po nyid/_/badzra'ang shes rab brjod par bya/_/thabs dang shes rab bdag nyid rgyud/_/ces sogs gsungs so/_/des na gsung rab mtha' dag gi gleng gzhir e waM thog mar smos cing*/_kha cig tu ming gi rnam grangs gzhan gyis don gyi e waM gsungs nas yi ge gnyis po 'di ni chos kyi phung po thams cad kyi gzhir bstan pa ste/_lha'i dbang pos zhus pa'i mdo rgya 'grel rnams su drangs par/_chos kyi phung po brgyad khri dang*/_/bzhi stong dag gi grangs gsungs pa/_/kun gyi gnas ni pha dang ma/_/yi ge gnyis su bdag gis bstan/_/e yig dag ni ma yin te/_/waM yig dag ni phar shes bya/_/thig le de ni sbyor ba ste/_/sbyor de shin tu rmad byung ba/_/zhes dang*/

chos kyi phyag rgya yi ge gnyis/_/de nyid shes pa gang gis shes/_/de ni sems can thams cad la/_/chos kyi 'khor lo bskor bar byed/_/ces gsungs so/_/des na e yig shes rab kyi chos dang waM yig thabs kyi chos dbyer med pa thig le'i ngo bor sdom pa rgyud la grub pa ni bla med kyi sdom pa thob pa ces bya la/_dbang thob pa dang dbang gi ye shes brnyed pa ces kyang bya zhing bla med kyi dbang gi ngo bo ni 'di kho na yin no/_/de ltar spyi don gyi tshul gyis bshad nas bye brag sbas don du bshad na/_phung po lngas bsdus pa'i 'khor ba'i chos thams cad ni A li'i sgras bstan pa waM yig thabs kyi cha yin la/_de thams cad dang rigs lngas bsdus pa rnam par dag pa mya ngan las 'das pa'i chos kA li'i sgras bstan pa e yig shes rab kyi ngo bor gzod nas dag pas 'khor 'das gnyis med du sdom pas gzung ba'i mtshan ma las log pas stong pa dang sku rdo rje snang ba'i 'od gsal dga' ba'i ye shes rnam pa sna tshogs pa'i skad cig ma'i bdag nyid rtogs pa ni bum dbang gi sdom pa'am sku'i sdom pa'am bum dbang ngam bum dbang gi ye shes ces bya ste/_zhib mor phye na mi bskyod pa chu dbang gis rnam shes mi bskyod pa dang zhe sdang me long lta bu'i ye shes su sdom pa nas ming dbang gis gzugs phung rnam snang dang gti mug chos dbyings ye shes su sdom par byed la/_de ltar phung po lnga rigs lngar shes pas 'khor 'das la bzang ngan gyi blo dang bral te chos thams cad yi dam gyi ngo bor shes pas snang ba la spros mtshan log ste snang stong sgyu ma ltar gnas pa na bum dbang gi bya ba rdzogs cing skabs don grub pa yin no/_/de bzhin du rdo rje slob dpon yab yum las 'ongs pa e yig shes rab rdo rje nyi ma dmar cha'i dngos po don dam pa'i bden pa dang*/_waM yig thabs rdo rje zla ba dkar cha'i dngos po kun rdzob kyi bden pa dbyer med du 'dres pa'i byang chub kyi sems myangs pas nang gi zla nyi dbyer med du sdom pas lus snang gi mtshan ma log pas stong pa chen po gsung rdo rje mched pa'i 'od gsal lam mchog dga'i ye shes rnam par nyed pa'i skad cig ma'i bdag nyid rtogs pa ni gsang dbang gi sdom pa dang gsang dbang dngos dang gsung gi sdom pa yin la/

dkar dmar dang go ku la sogs pa sngon mi gtsang bar grags pa de nyid dam tshig gi bdud rtsi bla na med par bstan pas gtsang mi gtsang dang bza' rung mi rung sogs dbyer med du shes pas gtsang dme'i rtog pa dang bral te gsal stong bde ba'i ngo bor gnas pa na gsang dbang gi skabs don grub pa'o/_/e yig shes rab kyi pad+ma dang waM yig thabs kyi rdo rje gcig tu sdom pas drug yid kyi rtog pa dang chos kyi mtshan ma las log pas shin tu stong pa thugs rdo rje thob pa'i 'od gsal lam khyad par gyi dga' ba'am zhu bde'i lhan cig skyes dga'i ye shes rnam par smin pa'i skad cig rtogs pa ni dbang gsum pa'i sdom pa'am thugs kyi sdom pa'am dbang gsum pa'i ye shes yin la/_chos thams cad bde stong gcig tu sdom pas bde chen 'gyur med du gnas pa ni dbang gsum pa'i don grub pa'o/_/dbang bzhi pa'i ye shes sam sdom pa'am dbang dngos ni ngag gis dngos su brjod par nus pa ma yin te/_ji ltar bu ram gyi shing dang kha dog dang dbyibs sogs brjod cing len par byed mod kyang de'i ro ni mngar ro zhes pa tsam las mngar ba nyid kyi rang bzhin dngos su brjod mi nus cing 'di 'dra'o zhes rtog pas bsams pas kyang nyams su mi myong bas lce'i dbang po'i mngon sum du myangs pa las rig par bya ba kho na yin pa ltar/_de kho na nyid phyin ci ma log pa ni sgra dang rtog pa'i dngos yul min te sems nyid so so rang gis rig par bya ba kho na yin la/_de ni rdo rje slob dpon gyi byin rlabs dang thabs kyi khyad par las khong du chud par 'gyur gyi/_brtag dpyad kyi blos mi rtogs pas dbang bzhi pa rgyud thams cad du sbas par grags pa yin gyi/_dbang bzhi pa skur byed kyi cho ga dang mtshon byed kyi tha snyad rnams ni ma sbas par gsal bar bshad do/_/'on yang bu ram gyi ro ma myong ba la mngar ro zhes smras kyang sngon rang gis myong ba'i 'o ma'am shing mngar lta bu'i ro dang mtshungs par lta ba tsam las bu ram gyi mngar ba'i ro'i khyad par ma myong gi bar du mi shes pa ltar/

dbang bzhi pa'i ye shes ma rtogs pa la spros bral lo/_stong pa'o/_zung 'jug go/_blo 'das so/_bde chen no zhes sogs brjod kyang*/_ci yang med pa tsam mam/_sngar yod 'gags pa me shi ba lta bu'am/_gnyis sdebs sam/_bdag gi blo las 'das so zhes sgyid lug pa'am/_zhu bde'i tshor ba lta bur go ba tsam las mi skyes la/_ye shes de rtogs na ni brjod pa thams cad dang mi 'gal zhing brjod pa gang gis kyang mtshon du med la/_phyogs re las brtsams te bskal par brjod kyang zad mi shes pa smra bsam brjod pa'i gnas kyang ma yin pa/_'gal 'brel gyi dbu ba'i phung po thams cad zhig pa/_lta grub dang mthong ba sna tshogs pa'i skra shad thams cad ma rig pa'i rab rib dang bral ba'i mig gi lam na gar yang ma spangs cing gang du'ang mi gnas pa sus ci yang gang du ji ltar mthong ba med pa nyid kyi mthong ba yang dag par brnyed pa de'i tshe chos thams cad gzod ma nas rnam pa thams cad de nyid du sdom pa'i nges pa brnyed pas lhan cig skyes pa dang kun btags pa'i ma rig pa'i mtshan ma las log pas thams cad stong pa ye shes rdo rje bde chen gyi 'od gsal la lam rang bzhin lhan cig skyes pa'i ye shes sam dga' bral gyi ye shes rnam pa thams cad dang bral ba'i skad cig gis rtogs pa ni dbang bzhi pa'i sdom pa dang ye shes kyi sdom pa dang dbang bzhi pa'i ye shes dngos yin la/_snang srid thams cad blo 'das phyag rgya chen po'i ngo bor mnyam rjes kyi 'jug ldang dang bral bar gnas pa 'di ni dbang bzhi pa thob pa yin no/_/de ltar dbang bzhi'i sdom pa thob pa 'di ni 'bras bu'i sku bzhi'i sa bon smin nges su thebs cing lam dus kyi sku bzhi myu gu lta bur grub la/_gzhi'i sku bzhi la sgrib byed kyi dri ma rags pa bsal ba yin zhing*/_re re la yang dbang bzhi'am/_dga' bzhi'am/_sku gsung thugs ye shes bzhir phyes bas de nyid rnam pa bcu drug dang sa bcu drug tu dus kyi 'khor lo las bshad do/_/mdor na brtag gnyis las gsungs pa'i/

A l-i kA l-i dang zhes pas bum dbang gi e waM/_zla nyi'i sgras gsang dbang gi e waM/_thabs shes kyi sgras dbang gsum pa'i e waM ste dbang gsum gyi sdom pa dngos su bstan nas bzhi pa sbas thabs su bstan la/_shugs kyis ni A l-i kA l-i sogs re res thabs shes kyi e waM thams cad bsdus te de kho na nyid kyi sdom pa gcig tu bstan pa yin no/_/thob mtshams ni/_spyir rgyud sde 'og ma la bla med lta bu'i sngags sdom dngos ni med kyang rang sa'i sngags sdom re yod cing*/_de dag yang spong sems sam sgrub sems kyi rtog pa re skyes pa la sdom par 'jog pa ni ma yin te bde stong gi ye shes dang cha mthun pa'i rnal 'byor mngon sum gyi myong ba de yin la/_snod kyi dbang gis skye ba'i dus ma nges kyang gtso bor dbang dus dang lam sgom stobs ci rigs par skye la/_dbang dus su'ang rdo rje'i sems skyed pa dang ye shes dbab pa dang dbang bskur ba sogs skabs thob ci rigs par skye ba yod do/_/rgyud gong 'og thun mong du rigs lnga'i sdom pa bzung bar khas len pa'i tshe so thar dang byang sdom ltar khas blangs pa tsam la sdom pa phog pa dang thob pa'i tha snyad byed pa yin gyi rigs lnga'i sngags sdom dngos dus der thob pa ni ma yin te/_rigs lnga'i sdom bzung gi rjes zlos byas pa tsam gyis ye shes lnga'i cha mthun rgyud la ma skyes cing tha mal gyi rtog pa ma 'gyur ba'i phyir/_khyad par bla med kyi skabs su rigs lnga'i sdom pa dngos ni gnas skabs bzhir 'gyur te/_rags pa snod bcud dang 'brel ba rig pa'i dbang lnga las thob cing*/_phra ba dam tshig gi rdzas dang 'brel ba gsang dbang gi dus dang de bas phra ba rtsa rlung thig le dang 'brel ba dbang gsum pa'i dus dang*/_shin tu phra ba de kho na nyid kyi bdag nyid ni dbang bzhi pa'i skabs su thob pa'i phyir te/_bum dbang gi dus su phung po lnga rigs lngar ngo sprod/

gsang dbang gi dus sha lnga dang bdud rtsi lnga rigs lnga yab yum du ngo sprod/_dbang gsum pa'i dus rtsa rlung thig le dang bde ba rigs lngar ngo sprod/_dbang bzhi pa'i dus rigs thams cad gnyug ma de kho na nyid kyi rigs gcig tu ston pa'i phyir ro/_/de bzhin du rdo rje'i sems bskyed pas thun mong ma yin pa'i rigs kyi byang sems kyi sdom pa dang*/_gnas gsum byin rlabs kyis lha bzheng ba na rgyu byin gyis rlob pa lta bur sgo gsum lhar sdom pa dang*/_go cha 'god pa sogs kyis phung khams skye mched la mtshan rtog sdom pa dang*/_ye shes dbab pa'i lha'i byin rlabs rgyud la phebs pa sogs so sos kyang rgyud la ye shes kyi cha shas so so ba re skyed pa'i phyir sdom pa'i cha yin la/_khyad par dbang bzhi so so'i sdom pa ni ye shes de nam rgyud la skyes pa de'i tshe sdom pa de thob pa yin la/_de'i phyir bum dbang gi sdom pa lta bu dbang dus su skyes nas de phyin dbang dus su ma skyes par lam sgoms pa'i tshe skyes pa'ang yod cing thams cad dbang dus su skyes pa dang thams cad lam gyi tshe skyes pa'ang yod la/_khyad par brgyud pa 'di la ni dbang bzhi ga bla ma la gsol ba 'debs pa mos gus byin rlabs kyi lam las skyes pa mang ba yin no/_/bod yul phyi rabs pa mang pos sngags kyi glegs bam che zhing mang ba byas mod kyang*/_nyan thos kyi sdom par rig byed min gzugs dang*/_phar phyin pa'i sdom pa spong sems dang sgrub sems la 'jog pa bzhin du/_sngags sdom yang rig byed min gzugs sam spong sems dang sgrub sems tsam zhig go zhes bsams nas/_phal che bas rigs lnga'i sdom bzung tshar gsum gyi mthar sngags sdom yongs rdzogs thob par 'chad pa dang*/_kha cig gis bum dbang gi mthar yongs rdzogs thob par 'chad pa dang*/_kha cig gis sangs rgyas ma thob kyi bar du sngags sdom yongs rdzogs thob pa med do ces zer ba sogs sna tshogs pa mu cor sgrog gi sngags sdom gyi ngo bo rgyus yod pa ni 'ga' yang mi snang ngo*/_/des na lugs de ni phyogs re ba kho na ste rigs lnga'i sdom bzung gi mthar sngags sdom yongs rdzogs thob na de ni bya spyod rnal 'byor gyi dbang la yang yong bas rgyud sde gong 'og la sngags sdom khyad med par 'gyur la/

'dod na ni sngags sdom 'bogs chog ni dbang bskur kho na yin par khyed rang yang smra ba'i phyir rgyud sde gong 'og la dbang gi cho ga'ang khyad par med par 'gyur ro/_/gzhan yang rigs lnga'i sdom bzung tsam gyis rigs lnga'i sdom pa rdzogs par thob na ni slar rig pa'i dbang lngas ci zhig bya/_gzhan yang dbang bskur sngags sdom 'bogs chog tu smra zhing dbang don dang sngags sdom mi gcig par 'dod pa ni skad cig gis kyang 'gal ba yin no/_/de bzhin du bum dbang gi mthar yongs rdzogs thob na'ang slar dbang gong ma la dgos pa ci yod de/_sngar ma thob pa'i sdom pa sar du thob du med pa'i phyir*/_kha cig dbang gong ma ni dge slong gi sdom pa skyes nas gdams ngag brjod pa lta bu'o zer mod/_de yang ga la yin te/_de lta na dge bsnyen gyi sdom pa phog nas de'i gdams ngag brjod pa yin no zhes dge tshul dang dge slong rim pas phog pa dang khyad ci yod/_bum dbang gi gdams ngag brjod na ni skyes rim 'chad dgos pa yin gyi bum dbang gi skabs su zur tsam yang ma bstan pa'i dbang gong ma skur ba bum dbang gi gdams ngag brjod par smra na ni rgyal srid rin po che sna bdun ni rdza mkhan gyi yo byad yin par smras na yang skyon ci yod/_kha cig gis zhib mor rlom nas lta gon gyi dus khyor chu blud pa dang*/_ku sha 'grems pa/_so shing 'dor ba sogs la'ang sdom pa sar thos re yod do zer ba ni lham dpe zhwa la bkab pa'i rigs pa yin te/_lta gon ni grabs yul gyi brda rnying yin pas dbang gi lta gon dbang dngos yin par smras na/_sprin 'du ba ni char 'bab pa yin pa dang go cha sog pa ni g.yul sprod pa yin pa sogs byis pa bzhad gad du 'gyur ba du ma smra dgos so/_/des na dbang gi lta gon ni sngags sdom la 'jug pa'i grabs yul/_nyan thos kyi dge slong len pa na bsgrub bya khrus byed yo byad sog pa ni mtshan brtag pa lta bu yin la/

dbang bskur nyid kyi tshe'am mig dar 'ching ba ni thos pa'i nye 'khor las bkar te mthong ba'i nyen kor du 'jog pa lta bu dang*/_me tog gtad pa ni mjal dar gyi bod po dang dam bzhag rnams ni bar chad dri ba lta bu yin pas de dag ni dgos pa gzhan dang gzhan las yin gyi sdom pa khyad par ba thob tu med do/_/de bzhin du sngags sdom yongs rdzogs thob pa sangs rgyas las med do ces pa'ang skabs min gyi smra ba yin te bum pa gnyis cig yod pa khyad gzhir byas nas/_khyod gser bum 'dis chu len nam dngul bum 'dis chu len dris pa na/_kho bos 'dzam gling gi gser bum dang dngul bum thams cad ni 'khur bar mi nus so zhes smra ba lta bu ste/_de ltar na so thar dang byang sdom la'ang cis mi mtshungs*/_rdzogs pa'i sangs rgyas la ni bsdams pa mthar phyin pa zhes bya'i/_sdom pa ni ma 'ongs pa dang da ltar ba'i sgra yin pas/_sangs rgyas la mi sbyor te spangs pa phun tshogs ces bya'i spong ba phun tshogs ces mi brjod pa dang*/_sangs rgyas shAkya thub pa ces bya'i 'tshang rgya shAkya thub pa ces mi brjod pa bzhin te/_'di ni brda sprod kyi tshul rig pa rnams la dris cig_de ltar thun mong ma yin pa'i sngags sdom gyi tshul 'di ni sgrub brgyud 'di'i rdo rje'i gsung snga ma rnams kyi sa bon la bsten te rgyud 'grel dbang du byas nas bkod pa ste bod kyi mkhas rlom rnams la mi snang bas shin tu sba bar bya zhing gsum chos dang bzhi chos la sogs pa'i sdom pa'i rnam bzhag ni man ngag las rig par 'gyur ro/_/gnyis pa bsten bya'i dam tshig bye brag tu bshad pa ni/_gzhung ji lta ba nyid de bklags pas go la/_zhal gdams bcu par spros pa gzhan ma mdzad la bcu gcig par cung zad gsal bar mdzad do/_/gnyis pa nyams pa phyir bcos ni/_nyams na tshogs kyi 'khor lo dang*/_/ye ge brgya pas bshags par bya/_/ces gsungs te/

'di la gnyis/_spyi dang*/_tshogs kyi 'khor lo bye brag tu bshad pa'o/_/dang po ni/_dam tshig rgya mtshor/_gal te nyams na bshags bya ste/_/dbang bskur sbyin sreg gsang sngags dang*/_/maN+Dal gtor ma'i rim pa ni/_/nyams pa'i tshad dang sbyar te spyad/_/lus ngag yid kyi rim pa yis/_/dka' spyad bsam gtan tshul bzhin bya/_/zhes pas gsum ldan gyi slob dpon la rtsa ltung dang po byung na ji ltar bya ba ni/_sgyu dra las/_gcig la slob dpon gsum rdzogs la/_/sbyor ba bdun dang ldan pa yis/_/rtsa ba'i ltung ba byung gyur na/_/sdug bsngal skyed pa'i rtsa ba yin/_/rang gis bsam pa rdzogs byas kyang*/_/slob dpon gyis gnang ma byung na/_/dang po sdug bsngal dka' ba spyad/_/de nas bdog pa thams cad dbul/_/rjes su gnang ba bsgrub par bya/_/dbang bskur cho ga lan bdun bya/_/tshogs kyi 'khor lo nyi shu gcig_/_sbyin sreg 'bum phrag bdun dang ni/_/gsang sngags bye ba lnga yis so/_/me tog tshom bu 'bum phrag gnyis/_/srog chags bye ba'i tshe skyabs na/_/'di ni bshags pa'i dam pa'o/_/'jig rten spyod la mi gnas cing*/_/drang srong spyod pa yang dag bya/_/yang na lus las khrag phyung ste/_/brgya rtsa brgyad kyi dkyil 'khor ni/_/byas te bla ma la dbul bya/_/yang na gnang ba thob pa yis/_/bsam gtan gyis ni zla ba bdun/_/zhes so/_/bla ma gnyis ldan la de'i cha gnyis dang gcig ldan la cha gcig gis bshags cing dus 'das na lo re zhing cha re skyed pas bshags te/_rgya cher 'grel las/_gnyis ldan ni dang po'i cha gnyis so/_/gcig ldan ni dang po'i cha gcig go/_/gcig ldan dus lo gsum 'das na dang po'i tshad du bya'o/_/gnyis ldan la lo gsum 'das na dang po'i phyed dang gnyis so/_/zhes so/_/spyir rtsa ltung thams cad la bshags pa'i mchog ni rdo rje sems dpa'i sgom pa dang ldan pas yig brgya 'bum phrag gam rtsa ltung byang ba'i rtags thob kyi bar du bzla ba dang*/

bsnyung gnas dang mchod rten gdab pa dang*/_phyag dang skor ba sogs lus ngag gi dge ba dang*/_zhi lhag dang sgyu ma lta bu stong nyid sgom pa sogs rtags thon par bya ste/_dkyil chog snying po rgyan las/_'bum bzlas yongs su rdzogs pa yis/_/rtsa ba'i ltung ba rnam par sbyong*/_/zhes dang*/_klu sgrub zhabs kyis/_lus ngag yid kyi nyes pa la/_/lus kyis mchod rten dkyil 'khor bzheng*/_/ngag gis yi ge brgya pa'o/_/yid kyis sgyu ma'i don bsam zhing*/_/gzhan du sbyin sreg dag tu bshad/_/kun gyi kha skong gtor ma bsham/_/zhes gsungs cing*/_tshogs kyi 'khor lo mtshan nyid dang ldan pa brgya phrag sogs dang dpa' bo dang dpa' mo'i ston mo sbyor ba sogs ni gshegs pa dang gsol ba gnyis kar yin te/_zhal gdams bcu gcig par/_dam tshig nyams pa gso ba'i thabs ni yar gyi tshes bcu dang mar gyi tshes bcu la tshogs kyi 'khor lo byas dang me mchod dang yi ge brgya pas kha bskang bar bya'o/_/zhes so/_/spyir rtsa ltung byung na dbang gis gso/_yan lag nyams na tshogs 'khor bskor/_sbom po byung na bla mar bshags/_nyes byas byung na gzhan la bshags par yang bzhed do/_/slar dbang bskur zhu ba ni gso ba'i cho ga dngos yin no/_/dus kyi 'khor lo las ni/_byis pa'i dbang bdun la gnas pa la rtsa ltung byung na phyis sdom sems dang ldan pas bzlas pa sum khri drug stong gis rtsa ltung las ldang zhing*/_bum gsang gi dbang la gnas pa'i khyim pa la rtsa ltung byung na slob dpon gyis bsod nams kyi las kyi chad pa ster la/_dge tshul lam dge slong gi brtul zhugs can la ni tshul khrims kyi las gtso bor gyur pa'i chad pa ster zhing de sbyar bas bsod nams sam tshul khrims des ltung ba las ldang bar 'gyur la/_gong ma shes rab ye shes kyi dbang bskur ba yin la/_rtsa ltung byung na ni gzhan gyis chad pa sbyin pa'i dbang gis 'dag pa med de rang gi bsod nams dang tshul khrims kyi mthu bskyed nas sdig pa gshags cing sangs rgyas dang byang chub sems dpa'i gnas su phyin nas rang stobs kyis ldang dgos par gsungs la/

'di'i nus pas dbang gsum pa dang bzhi pa'i rtsa ltung ni chad pa'i bshags bya ma yin zhing rang stobs kyis ldang dgos par thon no/_/gsang dbang la gnas pa man chad kyi rtsa ltung byung ba de ni ltung ba las langs nas slar dbang bskur zhu zhing de'i tshe nyan thos kyi pham pa 'chab med byung ba'i dge slong bslab byin ltar rdo rje 'dzin pa'i gral snga ma las phab ste dbang bskur phyi ma'i gral du 'jog la/_gal te grub pa thob pa'am mngon shes can du gyur na sngun gyi gnas su 'pho ba'ang bslab byin gyi shugs kyis thon no/_/des na rgyud las/_rtsa ba'i ltung ba rnam par dag par 'gyur te yon tan ldan pa dbang bdun dag la gnas pa dag gi'o/_/bum pa gsang ba la ni gal te brtul zhugs nges pa'i dbang gis gong ma la ni dag pa med/_/rtsa ba'i ltung ba gang zhig dag pa'i slad du slar yang dkyil 'khor 'dir ni 'jug bya ste/_/rjes su gnang ba thob nas slar yang tshogs kyi 'dus par thu bo'i ming ni chung ba nyid du 'gyur/_/zhes dang*/_/'grel chen las/_dbang bdun pa la gnas pa la sngags bzlas pa stong phrag sum cu rtsa drug gis dag par 'gyur te/_/ces dang*/_de nyid la slob dpon gyis brtul zhugs kyi nges pas chad sbyin par bya'o/_/zhes dang*/_shes rab ye shes kyi dbang bskur pa pa la gang gi tshe rtsa ba'i ltung ba 'byung bar gyur na de'i tshe dag pa med do/_/don ci zhe na/_de la slob dpon gyis 'di'i chad pa sbyin par mi bya ste rang gi bsod nams dang tshul khrims kyi chos kyis bdag nyid kyis sdig pa bshags pa la sogs pa byas nas sangs rgyas dang byang chub sems dpa' rnams kyi byin rlabs dang bcas pa'i gnas su song ste bdag nyid dag pa 'thob bo zhes pa ni sangs rgyas rnams kyi bzhed pa'o/_/zhes gsungs so/_/kha cig gong ma la ni dag pa med ces pa'i rgyud tshig la brten nas dag pa gtan med du smra ba yang 'grel chen gyi lung 'dis bsal ba yin no/_/nyams pa'i nyes dmigs dang ma nyams pa'i phan yon yang*/

dam tshig rgya mtshor/_ma bshags rdo rje dmyal ba sogs/_/tshul min sdug bsngal bsam las 'das/_/ma nyams rab ni tshe gcig gis/_/rdo rje 'dzin pa'i sa thob cing*/_/thun mong dngos grub thams cad kun/_/thogs med bsams pa tsam gyis 'grub/_/ces so/_/dam tshig gi rnam par bzhag pa bshad zin to/_/bar 'dir bcu gnyis pa dbang bskur gyi zhal gdams yod mod kyang dbang gi ngo bo sogs gal che ba ni gong du kha 'thor du bshad zin la/_ji ltar lag tu blang tshul ni sgrub thabs las gsal ba'i phyir rnam bshad ma byas so/_/phyi nang gzhan dang de bzhin nyid kyi/_/'du ba'i 'khor los rtag par rol mdzad/_/dkyil 'khor pa rnams kun la btud nas/_/tshogs kyi 'khor lo bshad par bya'o/_/gnyis pa tshogs kyi 'khor lo bshad pa la gnyis/_dngos dang*/_zhar byung dus bzang gi mchod pa'o/_/dang po ni/_nyung zhing 'tsham pa'i phyir brtag gnyis dang ye shes thig le'i rgyud bzhin bshad par bya'o/_/de la gang du bya ba'i gnas ni spyir yul chen po so gnyis sogs te/_brtag gnyis las/_kye bcom ldan 'das 'du ba'i gnas du lags/_bcom ldan 'das kyis bka' bstsal pa/_/gnas dang nye ba'i gnas dang ni/_/zhes sogs yul so gnyis la bshad cing*/_bza' ba'i le'ur/_dur khrod ri yi bya skyibs dang*/_/de bzhin mi med grong khyer dang*/_/yang na dben pa'i rgya mtsho'i mthar/_/zhes pas dur khrod dang bas mtha' dang ri'i bya skyibs la sogs pa yin la/_khyad par du der tshogs kyi khang pa sum brtseg gam phyi nang sum rim du bya ba ste/_ye shes thig ler/_tshogs kyi 'khor lo'i gtor ma che/_/khyim ni sum thog gi ni gnas/_/ces dang*/_rje mar pa'i tshogs mgur las/_tshogs khang rim pa gsum du bskor/_/zhes so/_/spyod bsdus las kyang*/_rim pa phyi ma ni zas kyi khang pa dang*/_bar ma ni rol mo'i gnas dang*/_nang ma ni tshogs kyi gnas dngos su bshad do/_/dus ni/

brtag gnyis las/_yi dwags zla phyed bcu bzhi dang*/_/de bzhin du yang brgyad pa nyid/_/ces pas mar ngo'i bcu bzhi dang brgyad pa bsngags la khyad par bde mchog gi phyogs la tshes bcu kho na nges par dus te/_rje mar pas/_tshes bcu la ni de rab mchod/_/ces so/_/khyad par mtshan mo'i dus kho na bya ba ste/_mkha' 'gro 'du ba'i phyir ro/_/de yang sbyin bdag bsod nams 'dod pa des tshogs kyi gtso bor 'os pa'i slob dpon mtshan nyid dang ldan pa la gsol ba btab te des las kyi rdo rje nus pa dang ldan pa slob dpon gnyis par 'os pa brdas btsal nas las kyi rdo rje des 'du bar 'os pa'i rnal 'byor can rgyud dang man ngag shes cing rtsa ltung med pa dkyil 'khor gcig pa rnams la gnas dang dus la sogs pa brdas rig par byas te tshogs 'khor la 'du bar lus ngag gi brdas gsol ba gdab kyi tha mal gyi tshig gis ni ma yin no/_/de nas gnas der 'dod na dkyil 'khor bri bar rung zhing sku gzugs dgram pa'ang rung mod/_gtso bor ni 'dir tshogs kyi dkyil 'khor gtso bo yin gyi rdul tshon med mi rung ba yin pas dbus su gtso bo'i gdan dang lha so so'i gnas su ro gdan nam med na ro ras kyi stan nang tshangs can ro'i dbyibs dang kha dog bris pa dgu la sogs pa dang*/_yang na stag pags dang zhing pags dang ro ras kyang rung ste/_brtag gnyis las/_de la gdan du brtags pa ni/_/ro yi gzugs can dgu dang ni/_/yang na stag gi lpags pa dang*/_/dur khrod ras ni de bzhin no/_/zhes so/_/de nas rnal 'byor can dkyil 'khor gyi lha grangs dang mnyam pa'i lhag kyang rung ste rim bzhin 'ongs pa na las kyi rdo rjes sgo drung du brda byas te lan gyis mgu bar gyur na nang du btang zhing brda mi shes na skrad par bya la/_gang zhig glo bur du 'ongs na yang de bzhin no/_/gang zhig 'ongs pa de dag gis kyang tshogs kyi gtso bo la phyag byas te/

gtso bos kyang sdod cig bar brda byas nas slob dpon gtso bo'i gnas dang gzhan rnams kyang lha'i rim pa ji lta bas 'khod par bya ste/_brtag gnyis las/_dbus su dgyes pa rdo rje'i gzugs/_/ji ltar sngar bzhin gnas shes nas/_/phyogs dang phyogs bral dag tu yang*/_/de nas rnal 'byor ma rnams dgod/_/ces so/_/bza' btung gi rdzas ni rgyal mtshan ltar bsad shing la btsugs pa dang g.yul du mtshon gyis bsnun pa dang dur khrod du bor ba'i ro gzhan yang yin la/_gtso bo ni mi skye ba bdun pa'i sha ste/_rgyal mtshan dang ni mtshon bsnun dang*/_/lan bdun pa yang bza' bar bya/_/ces so/_/skye ba bdun pa ji ltar brtag zhe na/_skad snyan pa dang mig yangs dang*/_/dri zhim lus ni gzi brjid che/_/de yi grib ma'ang bdun du 'gyur/_/zhes pas mdzes cing skad snyan pa mig dkyus ring zhing yangs la ring du mi 'dzum pa/_lus la tsan+dan gyi dri bro ba/_mtshan mo dang skye bo mang po 'dus pa na gzi brjid che ba rnams yin la/_bde mchog mngon brjod bla mar skye bdun gyi le'ur mig gi mtha' dmar zhing 'jam la yan lag gi thil pad+ma ltar 'jam pa dang dngul mu tig gi phreng ba lta bu 'bab pa dang dri chu la bung ba 'khor ba sogs mtshan nyid mang bar bshad la/_lus kyi cha mtha' dag las las tshogs tha dad pa 'grub pa rgya cher bshad do/_/grib ma bdun la kha cig grib ma 'di nyid bdun brtsegs su 'byung bar 'chad kyang de ma yin te/_dur khrod du thod chen gyi nang du dur khrod kyi ras la sdong bu byas te zhun chen gyis bkang*/_dur khrod kyi me sbar te nyer dgu 'am stong gi mtshan mo mar me'i drung du bzhag pa ni grib ma bdun brtsegs su 'byung bar rje mar rngog bzhed la/_kha cig tshes bco lnga'i zla 'od la rdzing bu rtsig ngos dang bcas pa'i drung du bzhag pas gzhan la grib ma gnyis 'char la de la bdun 'char bar yang 'chad do/_/phan yon ni/

zos pa tsam gyis gzugs khams kyi lha dang mtshungs par nam mkha' la 'gro zhing tshe mtha' yas pa dang lus 'ja' tshon ltar phra ba'i dngos grub tu 'gyur la/_rdzas de la brten nas bsgrubs na mchog gi dngos grub kyang myur bar 'grub nus te/_de ni zos pa tsam gyis ni/_/skad cig nyid la mkha' spyod 'gyur/_/zhes dang*/_dga' bral dga' ba la smod pa'ang*/_/lan bdun pa ni 'grub par 'gyur/_/zhes so/_/des na skye bdun gyi lus ni phal gyis mi rnyed cing bya dang gcan zan sogs srog chags phal gyis skrag pas bza' mi nus par bshad do/_/lan bdun pa de ni skyes bu chen po yin pas lus slongs na yang ster bar 'gyur zhing mig sman gyi sbyor bas kyang gang na skye bdun gyi ro yod pa brtags nas len pa'o/_/gzhan yang gnod pa spangs pa'i sha lnga dang bdud rtsi lnga dang bza' btung gzhan dang khyad par chang sna bzhi bsham par bya ste/_ye shes thig ler/_khrag chen po dang sha chen po/_/ci rnyed pa dag brtag pa yin/_/gzhan ni sna tshogs mchog bye brag_/_nya dang sha la sogs par ldan/_/mi 'tshe ba dang skyon kun bral/_/sdig pa med dang ma slangs pa'o/_/zhes so/_/bza' btung de dag stag pags kyi steng du bzhag par bya ste/_dam tshig ma la tin+d+ha ni/_/stag gi lpags pa'i steng du bza'/_/zhes so/_/de ltar rnal 'byor can 'dus cing mchod pa'i yo byad tshogs nas sngon 'gro gtor ma btang srung 'khor brtan pas las kyi rdo rjes phyag dang maN+Dal byas te ting nge 'dzin la bskul nas mngon par rtogs pa tshul bzhin du sgom ste/_de yang tshogs khang ni gzhal yas khang dang*/_slob dpon ni dkyil 'khor gyi gtso bo dang*/_de'i yum ni dkyil 'khor gyi gtso mo'i nga rgyal du bya zhing gzhan rnams kyang rang rang gi gnas kyi rim pas 'khor gyi lha de dang de'i nga rgyal 'dzin pa yin la/_'on kyang dgyes rdor lha dgu dang bcom ldan 'das ma lha lnga sogs dkyil 'khor gyi lha grangs nyung zhing rnal 'byor can mang na ni shar phyogs pa rnams gau ri dang*/

me na gnas pa rnams sha wa ri sogs dang*/_skabs 'dir shar phyogs pa rnams rdo rje mkha' 'gro dang lho phyogs pa rnams rin chen mkha' 'gro sogs kyi nga rgyal 'dzin pas bzlas pa'i rnal 'byor gyi bar du byas nas bdag nyid tshogs kyi dkyil 'khor du gnas pa la phyi nang gsang ba'i mchod pa dang sbyangs rtogs sbar ba'i rdzas kyi mchod pa yin la/_de lta bu'i rnal 'byor pa mchog ma yin na slar mdun skyed byas nas de la mchod pa byed cing bza' btung rnams sbyang rtogs sbar zhing byin gyis brlabs nas phud gtor mar bcug nas 'bul zhing shin tu phud zur du bzhag par bya ste de'i dbang du mdzad nas tshogs mchod kyi cho ga sgrub thabs las gsungs pa yin no/_/de la skye bdun gyi thod pa ni bla ma'i btung snod du byed la/_de'i bcud ni dam tshig gi bdud rtsis bsres nas dngos grub tu 'gyed cing skye bdun gyi sha'i phyed gtor mar gzhug_phyed tshogs rdzas su brim par ye thig las rgyas par bshad do/_/ji ltar drang ba yang las kyi rdo rjes g.yas su thabs kyi rdzas dang g.yon du shes rab kyi rdzas bzung ste gzigs mdzes kyi glus drang ba deng sang lag len du byed pa ltar rgyud rgya gzhung kha cig las bshad la/_rgyud rgya gzhung mang zhig tu shes rab kyi rdzas yin pa'i phyir dpa' bo la btung ba sngon du drang ba dang*/_thabs kyi rdzas yin pa'i phyir dpa' mo la bza' ba nas drang bar yang bshad pas ji ltar yang 'gal ba med la/_drang ba dang len pa gnyis ka'ang pad skor gyis bya ste/_pad+ma'i lag pas blang ba dang*/_/de nyid kyis ni lag pas dbul/_/zhes so/_/drang ba'i skabs thams cad du yang las kyi rdo rjes tshogs kyi gtso bo dang rdo rje'i dpun rgan pa rnams la 'dren pa la 'jug pa dang drangs zin pa'i skabs gnyis kar du phyag sngon du 'gro bas bya la rdo rje'i dpun gzhon pa rnams la ni las kyi rdo rjes phyag bya mi dgos cing de dag gis las kyi rdo rje la thog ma dang tha mar phyag byas te blang dgos te/

yang dang yang du rab 'dud pa/_/der ni sgrub pa po yis bya/_/zhes so/_/de nas phud kyi sngags kyis 'byung po phud za ba la cung zad bcad nas longs spyad par bya ste/_de yang thabs shes kyi dbang gis rnal 'byor pas sngon du ma da na nas rim pas longs spyod cing rnal 'byor mas sngon du bA la nas rim pas longs spyod la/_'on kyang thams cad kyi thog mar tshogs kyi gtso bo la/_skyes pa'i thod chen cha gcig par/_/chang ni bzang pos yongs bkang ste/_/bla ma la dbul/_zhes pa ltar bla ma la btung ba drangs nas bla mas de slar rnal 'byor ma'i gtso mo la stob cing*/_des kyang phyag byas te blangs nas ji tsam 'dod pa myangs nas slar dbul ba ni ma gtogs te/_skal chen ma/_/phyag 'tshal nas ni rang yang btung*/_/zhes so/_/sha chen la sogs pa dang bzhi mnyam dang gla rtsi sogs thams cad kyang rnam rtog med pas nang gi sbyin sreg tu longs spyod par bya ste/_'bad pas rgyal po sA lu skyes/_/bza' ba de nyid bza' ba nyid/_/der ni zos nas zos nas yang*/_/zhes so/_/thams cad kyang langs pa'am sdod pa'i tshe gtso bo la phyag bya ste/_ye shes thig ler/_langs pa 'am ni 'dug pa'i tshe/_/tshogs kyi gtso la phyag bya'o/_/zhes so/_/rkang pa skyong ba dang gnyid log pa dang mchil ma 'dor ba dang gtam gzhan smra ba sogs bag med pa'i bya ba rnams tshogs gral du mi bya ste/_ye thig las/_rkang pa skyong dang gnyid logs sogs/_/tshogs kyi 'khor lor mi bya'o/_/zhes so/_/tshogs kyi gtso bo dang las kyi rdo rje sems dpa' bzhin du blta bas de'i ngag gang bsgo ba bsgrub par bya ste/_ye thig las/_dpal ldan rdo rje sems ji bzhin/_/dpal ldan las kyi rdo rje'o/_/ci mdzad pa dang ci gsung ba/_/de ni mkhas pas 'bad de sgrub/_/de ltar min na chad pa 'bab/_/ces so/_/de bzhin du slob dpon gyi sngun du bza' btung mi bya zhing slob dpon nam las kyi rdo rjes ma bsgo bar glu gar mi bya zhing bsgo nas glu gar byed pa na yang don med pa'i the tshom gyi 'khyal pa can dang snyan ngag dang sdebs sbyor sogs rtog ge'i tshigs bcad sbyar bar mi bya ste/

ye thig las/_yid 'phrog pa yi glu blang zhing*/_/the tshom dang ni tshigs bcad min/_/ma gnang rdo rje'i gar mi bya/_/zhes dang*/_brtag gnyis las/_gang du gus pas glu len dang*/_/gang du gus bcas gar byed pa/_/tshogs kyi bdag pos sbyar byas nas/_/ces so/_/rdzas thams cad la yang brda'i tshig gis ma gtogs phal pa'i ming nas mi brjod de/_brtag gnyis las/_gsang ba'i skad kyis mi smra ba/_/de ni dam tshig nyams pa ru/_/'gyur ba 'di la the tshom med/_/ces so/_/glu gar dang brda'i rnam bzhag ni sngar spyod pa'i skabs su brjod zin to/_/gzhan yang rje nA ro zhabs kyi tshogs kyi 'du ba bsgrag par rnam bzhag bco lnga gsungs te/_dge slong dang bram ze yin yang rigs dang brtul zhugs kyi rtog pa byar mi rung*/_ma sring dang sha za yin yang ngo tsha dang 'jigs pa'i rtog pa byar mi rung*/_dam tshig gi rdzas la mi gtsang ba'i rtog pa byar mi rung ste mi rung ba'am mi bya ba gsum mo/_/rdo rje 'dzin pa dang las kyi rdo rje la ming gzhan nas mi bod/_rdo rje dpun la sla dgas kyi ming nas mi bod/_dam rdzas la tha mal gyi ming nas mi bod pa ste mi bod pa gsum mo/_/lus lha/_ngag sngags/_sems chos nyid de mi 'bral ba gsum mo/_/bya ba'i dus gsang*/_byas pa'i grags pa gsang*/_ji ltar bya ba'i tshul gsang ste gsang ba gsum mo/_/tshogs gral du ma gtogs pa la mi sbyin/_rang gis byin gyis brlabs pa gzhan la mi sbyin/_lhag ma rang gis gso ba'i khyi dang bya rog lta bu la mi sbyin pa rnam pa gsum ste bco lnga'o/_/ye thig las kyang*/_'bad pa yis ni bsrung bar bya/_/rang gi tshogs la'ang sbyin mi bya/_/rang dbang bskur la'ang de bzhin no/_/zhes mi sbyin pa gsum gsal bar bshad cing*/_sdom 'byung las kyang*/_dam tshig ma thob pa dag la/_/dam tshig thob pas chang mi byin/_/zhes so/_/khyad par du rgyal mtshan dang mtshon bsnun sbas don du bshad pa'i tshul gyis nang gi skye ba bdun pa spel zhing rnam par dag par byed pa ni tshogs kyi 'khor lo'i dam pa ste/

brtag gnyis las/_der ni ma mo mchod par bya/_/sring mo'i bu mo sgyug mo dang*/_/gal te ma sring yin na yang*/_/de rnams rtag tu legs mchod na/_/tshogs kyi dkyil 'khor 'grub par 'gyur/_/zhes gsungs cing 'di la yang*/_ma gnang rdo rje'i gar mi bya/_/zhes sbyar bar bya ba yin no/_/de bzhin du tshogs kyi rgyu sbyor bas rang rigs sam rigs gzhan las skyes pa yang rung ste bsod nams 'phel ba'i slad du shes rab dang thabs so so la'am med kyang slob dpon la nges par dbul bar gsungs so/_/tshogs gral du kha cig rtsod pa byed na ni slob dpon dang las kyi rdo rjes nus pa dri bar bya ste/_gal te slob dpon las nus pa mchog tu gyur na tshogs kyi gtso bor bya la/_nus pa med par mngon pa'i nga rgyal gyis rtsod na bskrad par bya la/_bskrad pa ma nges chad pa khas len na tshogs kyi sbyin bdag gis kha zas las de'i chad pa bsham par bya bar dus kyi 'khor lor dpa' bo'i ston mo'i skabs su bshad pa nyid 'dir yang mtshungs so/_/tshogs kyi skabs der glu gar byas pa las mkha' 'gro ma rnams 'du bar 'gyur te/_de yang dang por sgog pa'i dri 'byung ba ni sha za'i mkha' 'gro 'du ba'i rtags so/_/de nas mkha' 'gro ma'i bzhon pa bya rgod kyi dri 'byung ba ni las kyi mkha' 'gro dang rigs lnga'i mkha' 'gro phal pa 'du ba'i rtags so/_/de nas tsan+dan dang ga bur gyi dri 'byung ba ni ye shes kyi mkha' 'gro mchog 'du ba'i rtags so/_/de bzhin du phyi rol du ba lang la 'tshe bar byed pa lce spyang gi sgra 'byung ba ni dri dang po dang mtshungs la/_ngang pa'i sgra 'byung ba ni gnyis pa'i rtags dang*/_bung ba'i sgra ltar snyan pa 'byung ba ni mchog gi rtags te/_brtag gnyis las/_de la dri ni mtshon par bya/_/sgog pa'i dri ni dang po nyid/_/de nas yang ni bya rgod dri/_/ga bur ma la ya dzaM nyid/_/ngang pa dang ni bung ba'i sgra/_/glu yi mtha' nas mnyan par bya/_/ba lang tshe yi sgra yang ni/_/phyi rol tshal du mtshon bya ba/_/glu yi byin rlabs mtshan nyid do/_/ces so/_/gal te rnal 'byor ma dag gzugs ston pas dngos su 'ongs na gzhan thams cad kyis brda'i phyag byas te ci yang mi smra la/

slob dpon gyis brda dang brda len bya zhing*/_slob dpon gyis gnang na las kyi rdo rjes brda dang brda'i lan byar rung la/_gal te mi ldog ma sogs 'jigs rung gi rnal 'byor ma yin na brda dang lan mang du mi bya bar bzod par gsol bar bya la/_mchog rnams ni mchod pa na phyag rgya chen po'i dngos grub ster bar byed de brda dang lan las de'i bsam pa rig par bya'o/_/mdor na dpal mda' bsnun zhabs kyis/_za zhing 'thung la gnyis sprod kyis dga' zhing*/_/rtag tu yang dang yang du 'khor lo 'gengs/_/chos 'di lta bus 'jig rten pha rol 'grub 'gyur te/_/rmongs pa'i 'jig rten mgo bor rdog pas gnan nas song*/_/zhes pa ltar bza' btung gi rnal 'byor gyi lus kyi lha mchod pa ni phyi dang*/_kun+tu ru las skyes pa'i dkar dmar gyis rtsa khams kyi lha mchod pa nang dang*/_gzugs 'dzin bcom pas de kho na nyid kyi lha mchod pa ni gsang ba ste/_tshogs kyi 'khor lo rnam pa gsum dbyer med du sgrub pa yin la/_nang dang gsang ba'i 'khor lo la 'du bar mi nus pa la ni tshogs kyi cho gas bsgrubs su zin yang kha zas kyi rnal 'byor du 'gyur gyi tshogs kyi 'khor lo mtshan nyid dang ldan par mi 'gyur la/_de gnyis la 'du bar nus pa kho na tshogs kyang nang gi 'khor lo med na dpa' bo dang dpa' mo gang shas che ba de'i ston mo dang*/_grangs mnyam na yang cha mnyam gyi ston mor 'gyur gyi tshogs kyi 'khor lor mi 'gyur la/_'on kyang de'i tshe cung zad snod dang mi ldan pa 'dus pa la sogs pa'i dbang gis yin na bsam pa'i sgo nas sgrub cing gsang sgrogs la sogs pa'i skyon med na ni dngos su ma bsgrubs na dam tshig brnyed pa spangs par 'gyur ba yin no/_/mtshan nyid dang ldan pa'i tshogs kyi 'khor lo 'di ni dngos grub mchog myur du 'grub par byed pa'i nye rgyu bla na med pa yin la/_rdo rje theg pa'i rnal 'byor gyi dbang phyug rnams ni lha thams cad kyi rang bzhin yin pas de'i ba spu bu ga tsam mchod pas kyang nyan rang gi dgra bcom pas dzam+bu gling byur bur gang ba mchod pa'i bsod nams kyi phung po zil gyis gnon na 'dus pa'i 'khor lo sbyar ba'i bsod nams kyi phung po ni bgrang du ci yod de tshogs kyi slob dpon mchog yin na ni 'khor lo lan gcig gam du ma sbyar ba tsam gyis sbyin bdag sogs 'khor tshom bu dang bcas pa mchog gi dngos po skad cig gis 'grub pas 'dus byas las byung ba'i dge rtsa rnams kyi nang na yang rab tu 'gyur ba yin la/

bsod nams dang ye shes kyi tshogs rgyun mi 'chad pa skyed pa'i phyir tshogs kyi 'khor lo zhes dang dpa' bo dang rnal 'byor ma 'du ba'i phyir 'du ba'i 'khor lo zhes brjod pa yin no/_/skabs gang gi tshe dgos pa yang 'dir ni gtso bor nyams chag skong byed du dgos pa'i phyir bshad mod/_spyir rje mar pa'i tshogs mgur du/_tshogs kyi 'khor lo skad pa de/_/smin lam dbang bzhi bskur ba'i tshe/_/tshogs kyi 'khor lo dgos pa yin/_/rgyud sde'i nyan bshad byed pa'i tshe/_/tshogs kyi 'khor lo dgos pa yin/_/gdams ngag zab mo zhu ba'i tshe/_/tshogs kyi 'khor lo dgos pa yin/_/rab tu gnas pa byed pa'i tshe/_/tshogs kyi 'khor lo dgos pa yin/_/zhes gsungs cing*/_ded dpon 'khor lo dang bu mo kuN+Da lis gsol ba btab ste rje nA ros tshogs kyi gtso bo mdzad nas seng ldeng nags kyi dur khrod du ji ltar tshogs 'khor bskor tshul glur gsungs pa lta bu yin la/_bod yul du rje mar pas mes ston gyi don du mdzad pa lta bu nyung shas ma gtogs tshogs 'khor mtshan nyid pa med de dpa' bo'i ston mo tsam la tshogs 'khor du sgrog yang de nyid kyang mtshan nyid dang ldan pa srid pa tsam las mi snang ngo*/_/de ltar rnam pa gsum dbyer med kyi tshogs kyi 'khor los kun nas tshim par spyad de ser sna spang ba'i phyir bza' btung gi phud dang lhag ma sogs mi 'khyer bar las kyi rdo rjes bsdus te shin tu phud dang lhan cig tu byas nas rdo rje slob dpon gyi kha bdud rtsis bkang bas dra ba'i phyag rgya las blug ste lhag gtor za ba dkyil 'khor du 'jug tu mi dbang ba rnams dang 'jug tu dbang yang dam tshig gi dbang gis lhag sdud kyi tshul gyis dam tshig can skyong ba rnams la sngags kyis bsngos nas lam gyi sum mdo'am bzhi mdo'am chu ngogs sam dgon pa chen po'i phyogs su mar me dang rol mor ldan pas dor bar byas la ma nus kyang tshogs khang gi phyi rol nye ba ma yin par ltos med du 'dor bar bya ste/

mkha' 'gro rgya mtsho las/_rnal 'byor ma rnams phud chang bu/_/so sor bsdu bar bya ba yin/_/zos pa yi ni lhag ma yang*/_/'byung po thams cad la sbyin bya/_/zhes dang*/_ye thig las/_yang na sum mdo gyes pa'am/_/dur khrod dam ni chu ngogs su/_/lhag ma 'am ni yang na phud/_/de kun bsres te chu yis sbyang*/_/zhes so/_/nA ro zhabs dang mar rngog gi phyag bzhes ni lhag gtor/_dur khrod bdag mo dngos grub zhabs/_/zhes sogs kyi tshig dang sngags kyis dud pa'i sol ba ma la bsngo bar mdzad de lhag sdud thams cad kyi gtso mo ni ma mo 'di yin pa'o/_/khyad par rje karma pak+shis ni lhag gtor gyi cho gar gtso mo las kyi mkha' 'gro ma keng rus kyi gzugs can dang*/_sprul pa 'jig rten gyi mkha' 'gro ma ce spyang gdong can dang*/_yang sprul sha za'i mkha' 'gro dur bya'i gdong can dang*/_'khor pho nya mtha' yas pa ste bzhir bsdus nas bsngo bar mdzad la/_rnying ma'i gter chos mkha' 'gro snying thig las kyang de ltar gsungs so/_/'on yang 'di'i gtso mo keng rus kyi gzugs can ni dud pa'i sol ba ma nyid yin pas mar rngog gi phyag bzhes las 'gal ba'i skyon ni med do/_/kha cig lhag gtor skyel ba po log pa na me dang chu 'thor ba dang me long ston pa sogs kyis bgegs srung dgos so zer ba dang*/_gtor skyel la sngags mdud lta bus srung ba ma byas na sha zas 'tshe'o zer yang tshogs 'khor de lta bu ga la dgos te/_gtor skyel ni las kyi rdo rje yin la/_de ni nus pa mchog dang ldan pa'i phyir ro/_/sam+bU Ta las ni slob dpon nam las kyi rdo rje bzhi mdo chen por phyin rkang pa'i the bos dkyil 'khor gru bzhi pa bris par gtor mar bzhag ste mkha' 'gro ma rnams so so'i ming nas brjod bzhin pas mthar phreng hU~M sbyar te snying gar DA ma ru brdungs pas bos te gtor ma byin nas phrin las sgo bar yang gsungs so/_/de nas sbyin bdag gis yon dbul zhing dge ba he ru ka'i go 'phang du bsngos nas skye bo rnams ma langs pa'i sngon du rnal 'byor can rnams rang gnas su ldog zhing las kyi rjes khyad par ba rnams ni mi mngon par bya ba yin no/_/dus kyi 'khor lo las ni/

dpa' bo'i ston mo'i skabs su dus 'khor gyi rnal 'byor can gyi dge slong pha ma ni shar dang*/_dge tshul pha ma byang dang*/_khyim pa pha ma lhor phyogs pas gral so so'i dbang bskur snga rim gyis byed la/_de nyid bcu shes pa'i dge slong rdo rje 'dzin pa ni dbus su gtso bor byed la/_de med na dge tshul dang*/_de yang med na khyim pas byed cing*/_khyim pa'am dge tshul lam dge slong gzhon nus de nyid bcu shes la/_dge slong rgan pas mi shes na gzhon nu de gtso bor bya zhing rgan po gnas gzhan du tshim par bya la/_tha na'ang tshogs kyi gtso bo la g.yon du shes rab gcig dbul zhing*/_de med na shes rab dang bral ba'i phyir gtso bo chang mi 'thung la/_tshogs kyi gtso mo yin na g.yas su thabs gcig dbul zhing*/_de med na thabs dang bral bas gtso mo sha chang gnyis ka mi spyod par gsungs te/_/rgyud las/_phyag rgya dang bral gang zhig 'thung byed de ni yul can du 'gyur bdud kyi tshogs kyis bskor ba'o/_/zhes so/_/'dir tshogs mgron thabs shes gnyis ka yod cing thabs sam shes rab dbul dgos mod kyang skabs der nang gi 'khor lo mi sgrub pa'i phyir gtso bo'i rten gyi dbang gis dpa' bo'i ston mo'am dpa' mo'i ston mo zhes tha snyad mdzad la/_tshogs kyi 'khor lo dngos ni zlum skor lnga la mi pags la sogs pa'i stan tha dad pa la gtso bo dang bcas pa'i rnal 'byor ma so bdun bkod cing stan dang mtshungs pa'i sder byin pa dang de dag gi gzugs kyi 'gyur ba du ma dang bcas nas nang gi 'khor lo sgrub par gsungs la/_de'i tshe dge slong dang dge tshul la sogs pa'i gral gzhan ma gsungs so/_/gnyis pa dus bzang gi mchod pa ni/_zhal gdams kyi bcu gsum par gsungs pa nyid de/_de yang sngon gyi phyag bzhes rnying pa rnams ltar tshes bcu'i dus rten gyi drung du dkon mchog spyi'i maN+Dal gling bzhi ri rab dang bcas pa'am tha na pad+ma tshom bu can dgod/

yi dam gyi mchod pa'i maN+Dal bcom ldan 'das ma'i dkyil 'khor bris te pad+ma'i lte ba dang 'dab ma bzhi'i sa bon gyi steng du sha sna tshogs kyi gtor ma bzhag_mchod pa lnga tshan lngas bskor/_rnal 'byor pa'i mdun du lag mchod/_g.yon ngos su chos 'byung dmar po'i steng du shes rab kyi rdzas chang sna bzhi bzhag_g.yas ngos su dga' ba 'khyil pa dkar po bris par thabs kyi rdzas bza' ba rnams bzhag_rnal 'byor pa rnams 'dus te skyed rdzogs bdag mdun sgrub thabs ltar byas/_tshogs byin gyis brlabs cing shin tu phud zur du bzhag_phud gtor mar blugs nas gtor ma'i cho gas dbul zhing bstod pa bya/_gsol ba gdab/_sngon gtor gyi cho ga lta bu dang gdan bzhi'i gtor sngags yi ge bcu gcig pas dur khrod kyi lha tshogs dang mkha' 'gro spyi la 'bul te phrin las bcol nas rdzogs rim la mnyam par bzhag ste slar dkyil 'khor la mchod bstod byas nas gzigs mdzes kyis drangs te longs spyod/_lhag gtor btang rjes cho ga byas nas las kyi rjes mi mngon par byed pa ste deng sang ni 'di tsam la tshogs 'khor zhes grags pa yin no/_/zhal gdams kyi bcu bzhi pa 'gro ba dbang du bya ba dang bco lnga pa bgegs kyi gnod pa bsal ba ni sgra ji bzhin pa kho na yin pas bkral bar ma byas so/_/tshogs 'khor gyi cho ga yan lag dang bcas pa bshad zin to/_/mthar thug gi 'bras bu/_bzhi pa mthar thug gi 'bras bu ni/_'bar ba gsum dang tshugs pa gsum/_/'du ba gsum dang drod gsum thob/_/shes pa gting nas lhongs pa dang*/_/yul sems gnyis 'dzin med pa dang*/_/zhes pa ni gong du mtshan ma'i bsnyen par bstan zin la/_'bras bu dngos ni/_ngo bo 'gyur ba med pa dang*/_/zhes pas lhan cig skyes pa'i sku dang*/_rang bzhin skye ba med pa dang*/_/zhes pas chos sku dang*/_mtshan nyid gnyis su med pa dang*/_/zhes pas longs sku dang*/_thugs rje 'gag pa med par 'char/_/zhes pas sprul sku ste sku bzhi 'grub tshul gsungs cing*/

zhal gdams dang por*/_de ltar nyams su blangs pas phyi sa chu me rlung las grub pa'i dngos po rnams dbang du 'du/_nang sde bzhi'i mkha' 'gro dbang du 'dus pas skyes pa dang bud med dbang du 'du/_gsang ba 'khor lo bzhir dga' ba bzhir dbang du 'dus pas sku bzhi dang ye shes bzhi shar nas tshe 'di nyid du mchog dang thun mong gi dngos grub 'thob par 'gyur ro/_/zhes so/_/de yang rten skyed rim dang brten pa rdzogs rim gyi gnad de ltar tshul bzhin du bcings te rang skabs kyi spyod pa la gnas pas mar me'i rtse mo dang chu bo'i rgyun ltar 'bad pas dbang po yang rab lo zla la sogs pa dus thung ngus mngon par rdzogs par 'tshang rgya zhing spyir skye ba 'di nyid kho nas 'tshang rgya la/_dbang bo 'bring la sogs pas kyang 'chi ka dang bar dor 'grub cing*/_tha mas ni skye ba brgyud nas 'tshang rgya ba ste/_rje mi las/_brtson 'grus can tshe 'dir 'tshang rgya ba/_le lo can 'chi kar 'tshang rgya ba/_shin tu le lo can skye ba brgyud nas 'tshang rgya ba/_zhes bzhed do/_/ji ltar 'tshang rgya ba'i tshul yang lte ba sprul pa'i 'khor lo rtsa rlung byang chub kyi sems kyi dwangs ma dbyer med du brtan pas sad pa'i gnas skabs dag ste sgo lnga'i rnam shes bya ba grub pa'i ye shes su byang chub cing lus mtshan dang dpe byad kyi me tog rgyas cing gcig dang du ma las 'das pa rags pa dang thogs pa med pa nam mkha' ltar kun tu khyab cing gar yang gnas pa med pa gdul bya dang mthun pa'i sku mi bzad pa 'bad med du 'byung ba'i gnas mngon du byas pa ni mchog gi sprul pa'i sku'am sku rdo rje thob pa ces bya ste/_thugs rje 'gag med du 'char ba'o/_/de bzhin du snying ga chos kyi 'khor lor brtan pas gnyid stug gi skabs lhan cig skyes pa'i ma rig pa dag ste kun gzhi'i rnam shes me long lta bu'i ye shes su byang chub cing mnyam pa dang mi mnyam pa med pa'i chos kyi dbyings rnam pa thams cad pa dang ro mnyam pa'i ye shes mngon du byas pa ni chos kyi sku thugs rdo rje thob pa ste rang bzhin skye med rtogs pa'o/_/mgrin par brtan pas rmi lam gyi gnas skabs dag ste drug pa yid kyi rnam shes so sor rtogs pa'i ye shes su byang chub cing sgra dang ming tshig las 'das pa'i gsung chos kyi phung po sems can thams cad kyi mos pa dang skad ji lta ba ltar 'bad med du rgyun mi 'chad par 'byung ba ni longs spyod rdzogs pa'i sku gsung rdo rje thob pa ste/

mtshan nyid gnyis su med pa rtogs pa'o/_/spyi bor brtan pas chags pa'i gnas skabs shin tu phra zhing bzlog par dka' ba'i 'pho ba'i bag chags dag ste bdun yid mnyam pa nyid kyi ye shes su byang chub cing mchog tu mi 'gyur ba'i bde ba chen po chos thams cad kyi gnas tshul ji lta ba mngon du byas pa ni bde ba chen po'i sku'am lhan cig skyes pa'i sku ye shes kyi sku thob pa ces bya ste ngo bo 'gyur ba med pa nyid rtogs pa'o/_/de ltar yang brtag gnyis las/_gang phyir sprul pa gnas brtan phyir/_/de la sprul pa'i sku nyid yin/_/gang phyir skyed dang sprul byed pa'i/_/sku ni sprul pa can zhes brjod/_/sems ni chos kyi rang bzhin te/_/chos kyi sku yang snying gar 'gyur/_/ro rnam drug gi gzugs can gyi/_/bza' ba nges par longs spyod brjod/_/mgrin par longs spyod 'khor lo dang*/_/spyi bor bde ba chen po'i gnas/_/ces gsungs cing*/_tshul 'dis 'khor lo bzhir lte bar rgyu mthun gyi 'bras bu/_snying gar rnam smin gyi 'bras bu/_mgrin par skyes bu byed 'bras/_spyi bor dri bral gyi 'bras bur bshad de/_lung de nyid kyi 'phror/_e waM rnam pa rgyu mthun nyid/_/rnam smin chos kyi 'khor lo las/_/longs spyod skyes bu byed pa nyid/_/bde ba'i 'khor lo dri med nyid/_/rgyu mthun sogs pas rab phye ba'i/_/'bras bu rnam pa bzhi zhes brjod/_/ces so/_/des na dkar cha mas brtan gyi dga' ba bzhi 'khor lo bzhir brtan pa ni 'bras dus kyi sku bzhi ste/_lte bar sdug bsngal 'gags pa 'phags pa'i bden pa nas spyi bor 'gog pa mngon du byas pa 'phags pa'i bden pa'i bar rdo rje'i bden pa bzhi mngon du byas pa dang*/_lte bar e yig sa khams dag pa nas spyi bor yaM yig rlung khams kyi bar dag pas 'byung ba bzhi dag ste yum bzhi dbang du gyur pa dang*/

lte bar sad pa'i 'khrul pa 'joms pa'i rdo rje lta bu'i ting nge 'dzin rnam pa sna tshogs pa dang ldan pa'i skad cig ma nas spyi bor chags pa'i bag chags 'joms pa'i rdo rje lta bu'i ting nge 'dzin mtshan nyid dang bral ba'i skad cig ma'i bar mngon du byed pas skad cig gcig gi bdag nyid can gyi rdo rje lta bu'i ting nge 'dzin bzhi dang*/_ting nge 'dzin de nyid so sor rang gis rig pa'i ye shes kyis bde chen brjod med du myong ba'i cha nas lte bar yul snang dag pa'i dga' ba nas spyi bor dmigs pa'i mtshan ma thams cad dag pa'i rang bzhin lhan cig skyes pa'i bar mngon du byed pa yin te/_de'i phyir brtag gnyis su/_e yi rnam pas lha mo spyan/_/zhes sogs nas/_dga' ba bzhi'i bar grangs mnyam du sbyar nas gsungs cing*/_de nyid man ngag gis 'bras dus su 'di ltar sbyor bar rje btsun mar pa yab sras bzhed pa yin no/_/dus kyi 'khor lo las ni/_rnam thar sgo bzhi dang sbyar nas lhan cig skyes pa'i sku ni stong pa nyid kyi rnam par dag pa can ye shes rdo rje ste rnam pa thams cad mkhyen pa'i sku dang*/_chos sku ni mtshan med dag pa thugs rdo rje lam gyi rnam pa mkhyen pa ye shes kyi sku dang*/_longs sku ni smon med dag pa gsung rdo rje lam mkhyen pa nyin mor byed pa'i sku dang*/_sprul sku ni 'dus ma byas pa'i rnam thar dag pa sku rdo rje pad 'dab rgyas pa'i spyan gyi sku ste bzhir bshad cing mu stegs dang nyan rang dang rnam shes smra ba rnams kyi thar pa las khyad par du byed pa'i phyir ye shes kyi sku sogs rim gyis bzhag par gsungs la/_sku re re la yang sku gsung thugs ye shes bzhir phye bas lhan cig skyes pa'i sku gsung thugs ye shes bzhi nas sprul pa'i sku gsung thugs ye shes bzhi'i bar bcu drug tu gsungs nas 'bras dus kyi de nyid rnam pa bcu drug gi rig par bzhed do/_/spyir 'khor lo drug po re rer sbyor ba mgo rtsom pa la dus sbyor gcig dang dngos gzhi yang dag par 'grub pa la dus sbyor gcig ste dus sbyor gnyis re'i ma dag pa'i rlung thig 'gags cing dag pa'i rlung thig brtan pas dus sbyor res sa re thob pas/

dang po mos spyod kyi sa nas bcu gnyis pa dbang bskur ba'i sa'i bar sa bcu gnyis dang*/_rin po che pad+ma'i phar phyin nas rdo rje las kyi phar phyin gyi bar phar phyin bcu gnyis dang*/_de bzhin nyid la dbang ba nas sangs rgyas kyi byang chub la dbang ba'i bar dbang bcu gnyis dang*/_rten 'brel bcu gnyis dang dus sbyor bcu gnyis 'gags pa rnams sbyar nas dus sbyor tha ma gnyis gtsug tor du 'gags pa na 'tshang rgya bar gsungs la/_'tshang rgya ba'i go rim ni spyi bor sad pa zad pa rnam pa bcu drug gis 'tshang rgya ba sku rdo rje sprul pa'i sku dang*/_mgrin par sgyu 'phrul dra ba'i rnam pa nyi shus longs sku dang*/_snying gar rnam pa lngas chos sku dang*/_lte bar skad cig gcig dang ldan pa'i shes rab kyis 'pho ba'i bag chags zad pa lhan cig skyes pa'i skur 'tshang rgya bar bzhed pa yin te/_ye le'i 'grel chen du/_de ltar lte bar lhan cig skyes pa'i rgyu mthun pa dang snying gar rnam par smin pa'o/_/zhes dang*/_rmi lam gyi gnas skabs zad pa las mgrin par longs spyod rdzogs pa'i sku skyes bu byed pa'o/_/zhes dang*/sad pa'i gnas skabs zad pa las dpral bar sprul pa'i sku dri ma dang bral ba ste/_ces gsungs cing*/_dkar nag gi cha gnyis ka spangs pa'i phyir thabs dang shes rab gang yang ma yin la/_mtha' bzhi rnam par bsal ba'i cha bcu drug pa stong pa nyid kyi chos can ni lhan cig skyes pa'i sku rdo rje sems dpa'i ma ning gi go 'phang rang don phun sum tshogs pa'i sku yin la/_de nyid gnyid stug zad pa thabs dang shes rab kyi rang bzhin gzhan don byed pa po chos kyi sku dang*/_longs spyod rdzogs pa'i sku sgra brnyan lta bu dang*/_sems can rnams smin pa'i slad du mchog gi sprul pa'i skur yang 'gyur la/_'di nyid gdug pa can 'dul ba'i phyir he ru ka dang*/_gti mug can 'dul ba'i phyir rnam snang dang*/

dbul ba skyob pa'i phyir rin 'byung dang*/_'dod chags can gyi don du 'od dpag med dang*/_bgegs gzhom pa'i phyir don grub sogs rnam pa thams cad par 'gyur ba ste/_rgyud las/_shes rab ma yin thabs kyang min pa 'di ni lhan cig skyes pa'i sku ste chos kyi skur gyur pa/_/shes rab thabs kyi rang bzhin nges par mun pa dang bral ye shes dang ni rnam shes dbye ba las/_/'di ni longs spyod rdzogs pa'i sku ste sgra brnyan lta bu sems can du ma'i don ni byed pa po/_/sems can rnams ni smin pa'i slad du slar yang 'di ni sangs rgyas rnams kyi sprul pa'i sku ru 'gyur/_/rdo rje sems dpa' gcig po 'di ni dus mtha'i sprin dang mtshungs pa he ru kar ni 'byung bar 'gyur/_/gdug pa rnams ni smin pa'i don te de yang dam tshig rgyal ba rmongs pa rnams ni bde ba'i don/_/rin chen dbang po sdug bsngal ldan pa rnams kyi de yang pad 'dzin chags can rnams kyi chags pa'i slad/_/bgegs rnams dag ni gzhom pa'i don du phyag gi pad+ma ral gri don yod grub par 'byung bar 'gyur/_/zhes dang*/'grel par/_de ltar lhan cig skyes pa'i sku gcig po ste de nyid chos dang longs spyod rdzogs pa dang sprul pa'o zhes pa rnam pa bzhi'o/_/zhes sogs rgyas par gsungs so/_/de ltar sku lhag ma gsum ni gzhan don phun sum tshogs pa ste waM yig bde ba chen po thabs kyi cha yin la/_de nyid rang don phun tshogs lhan cig skyes pa'i sku chos kyi dbyings e yig shes rab kyi rang bzhin la dbyer med du gnas pa ni 'bras bu'i e waM gnyis su med pa dpal dus kyi 'khor lo'am 'khor lo sdom pa'am dgyes pa rdo rje zhes bya ba rigs thams cad kyi bdag po rdo rje sems dpa' 'am byang chub kyi sems rig pa'i skyes bu rdo rje 'chang zhes kyang bya ste/_'dus pa rgyud phyi ma'i 'grel par rje nA ros/

phyogs bcu'i sangs rgyas thams cad kyi bsdus pa'i sku ni rdo rje 'chang chen po yin la/_'jig rten dang 'jig rten las 'das pa'i lha thams cad kyi ngo bo nyid du snang ba'i sku/_ye shes kyi sku/_zung du 'jug pa'i sku de la lhag pa'i lha zhes kyang bya ste/_de ni sku gsung thugs kyi gsang ba bsdus te shin tu rdzogs pa chen por byang chub pas de la de skad ces bya'o/_/bde mchog las kyang*/_'di ni rang byung bcom ldan 'das/_/gcig pur rab tu phye ba'i lha/_/zhes sogs gsungs so zhes lung sbyor dang bcas te gsungs cing*/_bden gnyis kyi bdag nyid can gyi rdo rje'i ye shes 'dzin pas na rdo rje 'chang ngam rdo rje 'dzin pa ste/_de nyid las/_rgyu lnga dang ni 'bras bu lnga/_/rdo rje zhes su bshad pa yin/_/'chang ba 'dzin zhes grags pa ste/_/zhes pa'i don drang don du rgyu rnam shes lnga dang 'bras bu ye shes lnga mngon par byang chub pas dbyer med du 'chang ba dang*/_nges don du rgyu kun rdzob dang 'bras bu don dam pa ste bden gnyis dbyer med du 'chang bar gsungs so/_/mdor na chos thams cad kyi gnas tshul yang dag pa ji bzhin nyid de nyid du ma rdzogs pa'i dngos po med par shin tu gsal bar byang chub pa'i phyir yang dag par rdzogs pa'i sangs rgyas su brjod pa yin no/_/lhan cig skyes pa'i sku ma yin pa'i sku med pa'i phyir sku de dag tha dad pa yang ma yin la/_dgos pa'i dbang gis sku bzhi po lus bsam gyi thabs shes su yang bstan pa yin no/_/des na rgyud pa 'dis sku bzhi dbyer med dam sku gnyis zung 'jug zhes bzhed pa 'di kho na mdo rgyud chen po mtha' dag gi dgongs pa yin la/_go 'phang 'di mngon du byas pa ni phyag rgya chen po mchog gi dngos grub mthar phyin pa ste/_bral ba dang rnam smin gyi yon tan thams cad lhun gyis grub cing gsung dbyangs yan lag drug cu rtsa bzhi mnga' ba dang dbang phyug gi yon tan bla na med pa brgyad thob la/

kha sbyor gyi yan lag bdun mnga' zhing gang 'dul gyi gzugs sku rgyar chad pa med pas khyab pa dang rtag pa'i phrin las rgyun mi 'chad pa yin no/_/de la bral ba'i yon tan ni/_stobs bcu dang*/_mi 'jigs pa bzhi dang*/_sangs rgyas kyi ma 'dres pa'i chos bco brgyad de so gnyis dang*/_rnam smin gyi yon tan ni/_mtshan so gnyis te gtso bor drug cu rtsa bzhi yin la/_re re'ang yon tan bye ba'i 'khor dang ldan par gsungs so/_/gsung dbyangs yan lag drug bcu rtsa bzhi ni/_dkon brtsegs las/_rnam pa drug cu rtsa bzhi gang zhe na/_mnyen pa'i gsung 'byung ba dang*/_zhes sogs gsungs pa sdom tshig tu sbyar na/_mnyen 'jam yid 'ong yid du 'thad/_/dag zhing dri med 'od gsal 'jebs/_/mnyan 'os mi tshugs snyan zhing dul/_/mi rtsub mi brlang rab tu dul/_/rnar snyan lus dang sems tshim byang*/_/snying dga' 'byed dang dga' bde skyed/_/yongs su mi gdung kun shes bya/_/rnam par rig bya rnam par gsal/_/dga' dang mngon par dga' bar byed/_/kun tu shes byed rnam rig byed/_/rigs pa dang 'brel zlos skyon med/_/seng ge'i nga ro'i shugs dang ldan/_/glang chen sgra dang 'brug gi dbyangs/_/klu dang dri za ka ping dbyangs/_/tshangs dbyangs shang shang te 'u'i dbyangs/_/lha dbang dbyangs dang rnga yi sgra/_/ma khengs pa dang mi dma' dang*/_/sgra rnams kun gyi rjes su zhugs/_/tshig zur ma chad ldab ldib med/_/ma tshang med cing ma zhum dang*/_/mi zhan rab dga' khyab pa dang*/_/chub dang rgyun chags 'brel ba dang*/_/sgra rnams thams cad rdzogs par byed/_/dbang po thams cad tshim par byed/_/ma smad mi 'gyur ma brtabs dang*/_/'khor gyi dkyil 'khor kun du grag_/'dod chags zhi byed zhe sdang 'dul/_/gti mug sel byed bdud tshar gcod/_/rnam pa kun mchog ldan pa ste/_/gsung dbyangs drug cu rtsa bzhi'o/_/zhes bya'o/_/de bzhin gshegs pa'i snying rje chen po nges par bstan ba'i mdo las ni 'bras bu yod pa'i chos ston pa dang nges tshig smra ba sogs drug cu rtsa bzhi las ches mang bar bshad do/_/dbang phyug gi yon tan brgyad ni rnam pa du ma ste/

spyod bsdus las ni/_de la mtshan ma ni 'di dag yin no/_/gzugs phra ba dang reg pa yang ba dang khyab pa dang yang dag par thob pa nyid dang rab tu snang ba nyid dang bstan pa nyid dang dbang du gyur pa dang 'dod gur bsgyur ba zhes bya'o//zhes brgyad du gsungs cing*/_'jam dpal zhal lung las ni/_de nas mtha' med 'khor ba'i bar/_/rtag pa dang ni mi gdung dang*/_/bsil ba dang ni gcig pa dang*/_/bde ba dang ni dri med dang*/_/dga' ba dang ni yid gdung dang*/_/'di ni bde chen ro myang brgyad/_/ces bshad do/_/dpal nA ro zhabs kyis 'dus pa rgyud phyi'i 'grel par ni sku gsung thugs rdo rje'i dbang phyug thob par bshad pa'i mthar/_sku gsung thugs ni mtshon pa tsam ste/_nA ji skad du rdo rje dpal mchog chen po las/_sku yi dbang phyug gsung gi dbang phyug dang*/_/de bzhin du ni thugs kyi dbang phyug dang*/_/rdzu 'phrul kun tu 'gro ba'i dbang phyug dang*/_/ci 'dod skyed dang dbang phyug don brgyad do/_/ces pa drangs nas sku rdo rje thob pa sku'i dbang phyug_gsung rdo rje thob pa gsung gi dbang phyug_thugs rdo rje thob pa thugs kyi dbang phyug_khams gsum la rang dbang bsgyur ba rdzu 'phrul gyi dbang phyug_kun la khyab pa thams cad du son pa'i dbang phyug_btsun mo'i 'khor thams cad kyis rol ba 'dod pa'i dbang phyug_thar pa chen po'i dkyil 'khor du rtag tu bzhugs pas gnas kyi dbang phyug_sangs rgyas dang byang chub sems dpa' thams cad kyi gtso bor gyur pas 'khor gyi dbang phyug ste brgyad du bzhed do/_/kha cig ni sam+bU Ta'i bcom ldan gyi skabs su/_dbang phyug dang ni gzugs bzang dang*/_/dpal dang phun sum tshogs pa dang*/_/drug po de la skal zhes bya/_/zhes yon tan drug gi steng du rang don dang gzhan don bsnan pa'i brgyad la 'chad cing*/_spyir phyi rol pa rnams ni/_gang zhig phra zhing gcig pu skyes gnas 'dug

/zhes sogs khyab pa dang rtag pa'i yon tan brgyad po de lha dbang phyug la ldan par 'chad pas/_sngags su yang phyi rol pa gzhug phyir tha snyad tsam phyi rol pa dang sbyar ba yin la/_de'i phyir spyod bsdus las gsungs pa'i yon tan brgyad ni phyi rol pa'i tha snyad las drangs pa yin no/_/de bzhin du yan lag bdun dang ldan pa yang yin te/_de kho na nyid du mngon par byang chub pa ni bla na med pa'i yan lag dang*/_e waM gnyis med du grub pa ni kha sbyor gyi yan lag_chos thams cad rnam pa thams cad du mchog tu mi 'gyur ba'i bde bar dag pa ni bde chen gyi yan lag_chos kyi longs spyod thams cad du 'byung ba ni longs spyod rdzogs pa'i yan lag_'khor ba dang myang ngan las 'das pa thams cad kyi mthas gtugs par rgyun mi 'chad pa'i phyir rgyun chad med pa'i yan lag_snying rje chen po'i goms pas 'khor ba las gang du yang mi g.yo ba'i phyir snying rjes nges par gang ba'i yan lag_mtha' thams cad nye bar bsal ba ni 'gog pa med pa'i yan lag ste bdun dang ldan pa'o/_/gcig dang du ma las 'das pa'i sku rnam pa mtha' yas pa'i cig char 'gro ba'i don mdzad pa ni/_phyag chen thig le'i rgyud las/_don zin nas ni so sor ni/_/sna tshogs kyi ni gzugs nyid kyis/_/la lar 'dod chags spyod pa dang*/_/la lar 'dod chags bral ba'i yid/_/la lar zhi ba'i gzugs dang ni/_/la lar nga rgyal ldan pa'i yid/_/la lar na bas zos pa dang*/_/la lar bde ba'i lus ni rab/_/la lar slongs mo byed pa dang*/_/la lar rgyal po chen po rgyal/_/la lar gcer bu dri med can/_/la lar dag pa gtsang sbra can/_/la lar cung zad tsam gyis 'grangs/_/la lar ngo tshar byed pa dang*/_/la lar ngo tsha med pa yid/_/la lar lkugs par 'dug pa dang*/_/la lar sgra chen sgrogs pa dang*/_/la lar dri chen za ba dang*/_/la lar 'o ma 'thung bar byed/_/la lar sdug pa byed pa dang*/_/la lar bsod nams chen po byed/_/la lar ngu bar byed pa dang*/_/la lar rgod la gcig tu dga'/_/la lar cho lo rtse ba dang*/_/la lar gar ni gcig po byed/_/la lar bram ze'i spyod pa dang*/_/la lar thod pa'i spyod pa byed/_/la lar gtum pa'i bran byed dang*/_/la lar chos ni ston pa dang*/_/la lar chos ni nyan pa dang*/_/la lar sgyu ma byed pa dang*/_/la lar sgyu ma bral ba dang*/_/la lar rgan po lo mang dang*/_/la lar smad tshong ma yi gzugs/_/la lar 'dod pa mchog spyod dang*/_/la lar ser sna yis ni 'gugs/_/la lar ser sna dang bral yid/_/la lar byol song yan lag nyid/_/la lar rnam shes med pa dang*/_/la lar brjod du med pa dang*/_/la lar yang dag gzugs can ston/_/de ltar rnal 'byor dbang phyug ni/_/rang dbang gis ni kun tu spyad/_/ces gsungs pa ltar ro/_/spyir mdo dang bstan bcos kyi lung gi tshogs so so la brten nas sangs rgyas la sems yod med dang*/

rtog pa mnga' mi mnga' dang*/_sku bcas sku med sogs la 'phags yul du'ang shing rta chen po rnams kyi bzhed pa tha dad cing*/_bod du ni nyan thos kyi lugs ltar mchog gi sprul sku kho na las gzhan pa'i sangs rgyas mi 'dod pa dang*/_longs sprul gnyis ka chos sku'i rgyud gcig gis bsdus cing sku tha dad par 'dod pa dang*/_sangs rgyas dngos ni longs sku yin la/_chos sku ni de'i rgyud la gnas cing*/_sprul sku ni longs sku'i sprul pa yin pas sgyu ma mkhan gyis sprul pa'i sgyu ma ltar chos skus ma bsdus par 'dod pa dang*/_gzugs sku gnyis ka sangs rgyas gtan nas ma yin par mthong ba po'i mig shes kho na yin par 'dod pa dang*/_sku bzhi ga 'gal bar 'dod pa dang*/_gzugs sku gnyis 'gal bar 'dod pa dang*/_chos gzugs kyi sku 'gal bar 'dod pa sogs 'dod pa'i tshogs mtha' yas par gnas kyang mdo rgyud mtha' dag gi dgongs pa'i chu bo man ngag gi rgya mtshor gcig tu 'dres pa ni sku bzhi dbyer med kyi phyogs 'di kho na yin te/_dgag sgrub kyi tshogs ni yi ges 'jigs pas 'dir mi spro'o/_/de lta mod kyi sku bzhi ni bzhi chos kyi dbang gis gtso bor brjod kyi/_gsum dang gnyis dang lhan skyes kyi sku'am gsang chen rigs gcig gi sku gcig tu yang 'du zhing*/_de bzhin du sku lnga dang drug la sogs pa'i spros pa nas grangs med pa'i bar du rnam par bzhag tu rung la/_ji ltar bzhag yang nam mkha' ni bgrang ba dang gzhal bar bya ba ma yin pa ltar ji tsam sems can gyi blos 'du byas pa'i rnam par bzhag 'jog thams cad kyis kyang rang blos mngon par btags pa la yul du zhen zhing der 'dzin gyi blo la yul can du zhen pas nan tan du 'jal bar byed kyi yin lugs shes par 'gyur ba ni ma yin no/_/des na sangs rgyas kyi rang bzhin chos thams cad dang mi gnyis la chos bsten yang ma 'dres cing ma gos pa/

sgra dang rtog pa'i yul ma yin la sgra dang rtog pa yi yang gnas tshul du zhugs pa/_ming tshig tha snyad kyi 'jug pa chad kyang ming tshig tha snyad thams cad kyi gzhir gyur pa/_ji ltar yang bsam gyis mi khyab cing gzhal bar mi nus pa'i gnas chen po 'di ni rang gi chos nyid so sor rang rig pa'i ye shes kyis mthong ba rnams kyis mar ngo'i bcu bzhi la zla ba cung zad mthong ba des nya gang ba'i zla ba'i phyogs tsam shes par 'gyur ba ltar phyogs cung zad rtogs par 'gyur gyi de las gzhan sgra rtog dang tha snyad kyis mtshon par mi nus so/_/des na 'bras bu rdzogs pa'i sangs rgyas kyi ngo bo bsam gyis mi khyab pa'i phyir de'i phrin las kyang 'khor ba dang mya ngan las 'das pa thams cad kyi mthas gtugs par 'bad med du sems can thams cad kyi gnas skabs dang mthar thug gi dgos pa thams cad cig char du sgrub pa rgyun chad med pa la gong nas gong du gzhal du med par 'phel zhing nyams pa med pa 'di ni mi 'grib pa'i zla ba dang dgra gcan gyis rdzi bar mi nus pa'i nyi ma dang 'dod dgu'i bum bzang dang yid bzhin gyi nor bu lta bu ste/_mdor na srid zhi thams cad du zla med pa de bzhin gshegs pa nyid dang tha mi dad par gnas pa yin la/_sku dang yon tan dang 'phrin las kyi rnam gzhag rgyas par ni bstan bcos chen po rnams dang mdo rgyud chen po rnams las shes par bya'o/_/tha mar dge ba mjug gi don/_gsum pa tha mar dge ba mjug gi don ni/_dpal rdo rje rnal 'byor ma'i gsang sgrub slob dpon chen po nA ro pas mdzad pa rdzogs so/_/rgya gar gyi mkhas pa chen po nA ro paN+Di ta'i zhal snga nas dang lo tsA ba mar pa chos kyi blo gros kyis puSh+pa ha ri'i byang phyogs seng ldeng stug po'i nags gseb tu bsgyur zhing zhus te gtan la phab pa'o/_/zhes mdzad byang dang 'gyur byang rje mar pas 'god par mdzad do/_/de yang rje nA ro zhabs ni kasmi ra kha che'i yul du 'khrungs pa yin te/

nA ro 'grel chen las/_dpal kha che ba chen po snyan grags bzang po/_ces yang yang du gsungs cing*/_rje mar pa'i gsung ji lta ba rngog gis bris pa sre 'pho'i zhal gdams las/_rje nA ro pa ni yul kha che yin/_dpal me mur ba zhes kyang grags te/_bzhed do/_/ras chung snyan rgyud pa kha cig shar phyogs b+haM ga la par 'chad kyang rjes mar pa'i bzhed par ma go'o/_/nA ro ni sdom pa rgya mtsho'i rgyud las/_bcom ldan rtsa shad phyir mi ldog_/zhes lung bstan no/_/zhes gong ma rnams gsungs pas rtsa shad du rgyud pa 'di bzhed la/_phyis kyi lots+tsha ba mkhas pa du mas ro ga rtsod pa'am zla yin la/_de nas bkag pas na ro ste rtsod med dam zla med du 'gyur bar bzhed la/_snyan grags bzang po/_ye shes dngos grub/_'jigs med grags pa/_dus 'khor zhabs/_nA ro pa/_kun tu bzang po/_nam mkha'i snying po/_rtsa shad pa ste mtshan brgyad du bzhed do/_/rje sa paN gyis ni/_nA ro ta pa ces bya ba/_/bram ze'i rigs kyi bye brag yin/_/de yi sgra don mi shes par/_/dka' ba spyad pas a na na/_/ro ru song zhes 'chad pa dang*/_/zhes gsungs mod kyang*/_rgyud pa 'dis ni rgyal rigs su bzhed pa yin la/_shangs pa bka' brgyud kyis kyang ni gu ma dang lcam sring yin pa dang rgyal rigs su rgyas par 'chad do/_/'on kyang bram ze'i rigs dang yang 'gal ba ni med de bram ze'i rigs phyis rgyal por gyur pa yod pas so/_/na bas mi tshad ro ru song*/_/zhes bris pa'i sgrub brgyud 'di'i chos phran gyi yi ge rnying pa 'dug mod kyang*/_de dag ni rgyud pa 'di'i zab chos mtha' dag la ma sbyangs par man ngag gi gnad bsdus pa re gnyis bla ma dam pa las zhus te nyams su blangs pas rang gi don grub pa kha cig gi gsung du zad la/_rje sgam po pas mdzad zer ba'i rgyud pa'i rnam thar na bris 'dug yang de ni rje sgam po pa'i thugs rtsom ma yin pa'i mtshan nyid du ma snang ngo*/_/de lta mod kyis tha snyad mi mdzes pa de tsam las gang zag dang chos tshad min du sgrub kyang mi nus cing rtsom pa por 'os pa'i yon tan ma rdzogs bzhin du brtsams pa'i bstan bcos bod yul na ches mang bas de dag ni dgag gzhag byas kyis mi lang ba yin no/_/zhal gdams ni rje mar pas dpal nA ro zhabs kyi gsung ji lta ba nyid rgya skad du zin bris mdzad de phyis lho dro bo lung zhes grags pa/

ma dang mkha' 'gro 'du ba'i sa/_/sman stong dang rtsa brgyad skye ba'i mgul/_/spos kyi shing snas brgyan pa'i sa/_/zhes lung bstan pa'i grub pa'i gnas de'i gzims khang srang steng du bod skad du bsgyur ba yin te/_ji skad du bcom ldan 'das ma rdo rje rnal 'byor ma'i gsang sgrub zhal gyi gdams pa bcu gnyis dang bcas pa dpal ldan nA ro pa chen po'i zhal snga nas brgyud pa mgo yags kyi don du mar pa chos kyi blo gros bdag gis dro bo lung srang steng du bsgyur ba'o zhes gsungs pa nyid do/_/mdor na rgyud pa 'di ni gsang sngags bon du mi gyer zhing dam chos tshe 'di'i zhar la mi gtong la/_zab gnad la tshogs bshad dang rtsod chos su mi mdzad pas rdo rje theg pa'i thos pa mi sgrog pa'i phyir zab gnad kyi sa bon tsam las yi ger mi 'god la/_de nyid bla ma dam pa myong rtogs can gyis slob ma snod ldan la dbang po'i rim pas bstan te rgyud la myong rtogs skyed pa kho na la phyag bzhes mdzad kyi/_rnam bshad dang spyi don dang dgag sgrub kyi thal phreng mdzad pa'i srol med de/_bcom ldan 'das mi skyod zhabs kyis bka' brgyud snga rabs pa rnams la man ngag yi ger ma 'phel slob ma grub thob tu smin pas gang zag gis gdams ngag gi snod thub pa bya ba de byung ba yin zhes bka' bstsal pa dngos su thos pa ltar yin yang*/_deng sang ni sgrub brgyud nyams pa las ches nyams la thug pas/_nyams su mi len yi ge gang mang 'gran/_/zhes rang byung zhabs kyis bka' brgyud chos kyi dkar chag tu gsungs pa de nyid thog tu bab ste sgrub brgyud pa rnams kyang rang lugs kyi man ngag gi gnad zab mo mtha' yas pa rnams la ji mi snyam par brnyas thabs kyis dor nas tsham tshom med par gzhan gzhung gi glegs bam chen po 'jig lta dang mthar lta'i snying po can rnams la skyabs su 'dzin par nye bar snang bas thar 'dod ngal bar byas kyis dogs cing*/

da ni bka' rgyud kyi bstan pa lung gi dus su sleb pa yin zhes bcom ldan 'das mi skyod zhabs kyi bka' dngos su thos pas skyon du mi 'gyur bar yang bsams nas bla ma dang chos srung la gsol ba btab pas kyang ma bkag par go ba'i phyir rgyud pa 'di'i zab mo'i gnad phyin ci ma log pa rnams gzhan gzhung dang legs par phye zhing ma 'dres par mtha' dpyad kyis brgyan te gzhung dang zhal gdams cung zad gsal bar rnam par phye ba yin la/_'dis ni skyed rdzogs kyi rnam gzhag mtha' dag yang shin tu gsal bar 'gyur zhing shin tu sbas pa'i gnad khyad par ba dag ni bla ma dam pa dus su bsten pa las man ngag rig par byas te tshul bzhin nyams su blangs pas nyams rtogs khyad par can mngon du byas nas chos kyi mig dri ma med pas mthong bar byos cig_rdo rje theg pa'i rgyud dang man ngag kun gyi bcud/_/phyag chen grub pa'i rnal 'byor kun gyi bgrod gcig lam/_/rgyal yum mchog gi sgrub thabs gsang las ches gsang ba/_/sgrub brgyud dam pa'i dgongs pa ji bzhin legs par bshad/_/shin tu lkog gyur gnad rnams mngon sum gyi/_/mig gis brtag nus bdag la med na yang*/_/brgyud pa'i byin rlabs snying la thim pa'i phyir/_/tshad ldan legs bshad sems kyi klong nas 'char/_/rtog ge'i zer ma'i thigs pa ma bsags cing*/_/gzhan gzhung sna tshogs ngal bas ma dkrugs mod/_/rgyud dang man ngag tshad mas rab grub pa'i/_/yid bzhin snying po'i lam bzang 'di na gsal/_/mkhas pa'i mkhas pa phal gyis ma rnyed cing*/_/thos mang blo gros zhib mos mi rtogs na/_/tshur mthong gzhan gyis smos kyang ci dgos pa'i/_/zab rgyas gnas la bdag gi blo gros yangs/_/sngon tshe legs spyad goms pa'i skal ba yis/_/phyi dus 'dir yang rtsod med sgrub brgyud brnyed/_/rtsa brgyud bla mar yid ches grub pa'i mthu/_/kho nas gzhan dring mi 'jog spobs pa thob/_/de slad rang nyid ji ltar yid ches pa'i/_/zab mo'i gnad 'ga' cung zad 'dir bkod kyi/_/thos lo tshig skam tsam gyis ma yin pas/_/skal ldan rnams kyis gus pas blang bar mdzod/_/'dir 'bad dge ba mkha' ltar yangs pa des/_/phyi dus 'gro ba'i snying gi mun bsal nas/_/sgrub brgyud snying po'i lam bzang nyin byed kyis/_/'dzam gling khyab par brdal ba'i rgyu ru bsngo/_/bdag dang slob mar bcas kun myur ba ru/_/phyag rgya chen po'i dngos grub mchog thob nas/_/ye shes mkha' spyod grub ma kun gyi bdag

/rigs kun snying po rdo rje 'chang gyur cig_/ma rtogs pa dang log par rtog pa dang*/_/the tshom dbang gis bdag gis 'dir ma bshad/_/'on kyang gsang chos gsal por bsgrags pa rnams/_/nyes par gyur na bzod par mdzad du gsol/_/lam bzang rmad du byung ba 'di nyid kyang*/_/snod min rnams la legs par sba ba dang*/_/skal ldan rnams la 'phel zhing rgyas 'gyur ba'i/_/phrin las dam pa mkha' 'gro rnams kyis mdzod/_/rdo rje'i ye shes mchog gi dngos po yis/_/srid dang zhi bar bcas pa'i dngos rnams kun/_/cig char bde chen mchog gi phyag rgya ru/_/'ching ba rdo rje'i bde legs 'grub gyur cig_/dpal lhan cig skyes ma'i gsang ba'i sgrub thabs zhal gdams dang man ngag gis brgyan te gsal bar phye ba 'di ni rdo rje'i slob ma'i don du rnal 'byor gyi dbang phyug gtsug lag phreng bas grub pa'i pho brang tsA ri tra ye shes kyi 'khor lor sbyar ba bde legs su grub bo/_/yi ger byed po g.ye yi yul gru nas/_/bsod nams ye shes rgya mtsho gnyis yin te/_/byams pa don grub sogs kyis dag par byas/_/chos la mkhas pa nam mkha' dpal dag gtsos/_/mkhas bsdus bcu phrag gnyis kyi legs par bsgrubs/_/dge slong karma dkon mchog zhes bgyis pas/_/yi ger bri ba'i lag gi bla bgyis cing*/_/yar stod shar gyi sa yi bdag mo ni/_/rdo rje sgrol mas bar du sgrub par mdzad/_/mgo lung kun dga' rgyal mtshan dang ja ma rta mgrin tshe brtan gnyis/_shing bzo ba tshe dbang lhun grub rnams kyis par gyis zhabs tog legs par bsgrubs/_'di yis 'gro kun sangs rgyas myur thob shog/_!_//mkho rgu'i longs spyod 'dzoms kyang ma bsags shing*/_/'dod yon 'khor mang tshogs kyang ma zhen par/_/bslab gsum sde snod rig pa'i bang mdzod de/_/spong dang klog pa'i snying gi dbus su bskyil/_/ces pa 'di'ang rdzogs chen dpon slob karma nges don gsung rab bstan pa'i rgyal mtshan du 'bod pa des thun seng zhig la mkha' lding phug tu bris pa dge legs 'phel//_//sarba mang+ga laM//_//